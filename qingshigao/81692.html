<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>清史稿_志第二十  礼乐三</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/qingshigao/">清史稿</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/qingshigao/'>清史稿</a> > </div>
<div class="kind">
  <h1 class="h11">志第二十  礼乐三</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/qingshigao/81693.html' class='pagedaohang'>【上一篇】<i>:志第二十一  礼乐四</i></a></span><span class="tomenu"><a href="https://ChineseBooks.github.io/shishu/qingshigao/" title="清史稿" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/qingshigao/81691.html' class='pagedaohang'>【下一篇】<i>：志第十九  礼乐二</i></a></span>
</ul>
<div class="articleContent" id="articleContent"> <p><b class=maintext>志第二十  礼乐三</b></p><p>
郊祀乐章</p><p>成宗大德六年，合祭天地五方帝乐章：</p><p>降神，奏《乾宁之曲》，六成：</p><p>圜钟宫三成</p><p>惟皇上帝，监德昭明。祀考承天，治底隆平。孝思维则，禋祀荐诚。神其降格，万福来并。</p><p>黄钟角一成词同前。</p><p>太簇徵一成词同前。</p><p>姑洗羽一成词同前。</p><p>初献盥洗，奏《肃宁之曲》：</p><p>黄钟宫</p><p>明水在下，钟鼓既奏。有孚颙若，陟降左右。辟公处之，多士稞将。吉蠲以祭，上帝其飨。</p><p>初献升降，奏《肃宁之曲》：</p><p>大吕宫</p><p>禋祀孔肃，盥荐初升。摄齐恭敬，以荐惟馨。肃雝多士，来格百灵。降福受厘，万世其承。</p><p>奠玉币，奏：</p><p>大吕宫</p><p>宗祀配飨，肇举明禋。嘉玉既设，量币斯陈。惟德格天，惟诚感神。于万斯年，休命用申。</p><p>迎俎，奏《丰宁之曲》：</p><p>黄钟宫</p><p>有硕斯俎，有涤斯牲。銮刀屡奏，血膋载升。礼崇茧栗，气达尚腥。上帝临止，享于克诚。</p><p>酌献，奏《嘉宁之曲》：</p><p>大吕宫</p><p>崇崇泰畤，穆穆昊穹。神之格思，祇蚃斯通。牺尊载列，黄流在中。酒既和止，万福攸同。</p><p>亚献，奏《咸宁之曲》：</p><p>黄钟宫</p><p>六成既阕，三献云终。神其醉止，穆穆雍雍。和风庆云，贲我郊宫。受兹祉福，亿载无穷。</p><p>终献词同前。</p><p>彻笾豆，奏《丰宁之曲》：</p><p>大吕宫</p><p>禋礼既备，神具宴娭。笾豆有楚，废彻不迟。多士骏奔，乐且有仪。乃锡纯嘏，永佐丕基。</p><p>送神奏：</p><p>圜钟宫</p><p>殷祀既毕，灵驭载旋。礼洽和应，降福自天。动植咸若，陰陽不愆。明明天子，亿万斯年。</p><p>望燎奏：</p><p></p><p>黄钟宫</p><p>享申百礼，庆洽百灵。奠玉高坛，燔柴广庭。祥光达曙，灿若景星。神之降福，万国咸宁。</p><p>大德九年以后，定拟亲祀乐章：</p><p>皇帝入中壝：</p><p>黄钟宫</p><p>赫赫有临，洋洋在上。克配皇祖，于穆来飨。肇此大禋，乾文弘朗。被衮圜丘，巍巍玄象。</p><p>皇帝盥洗：</p><p>黄钟宫</p><p>翼翼孝思，明德洽礼。功格玄穹，有光帝始。著我精诚，洁兹荐洗。币玉攸奠，永集嘉祉。</p><p>皇帝升坛：降同。</p><p>大吕宫</p><p>天行惟健，盛德御天。日月龙章，笋虡宫县。藁鞂尚明，礼璧苍圜。神之格思，香升燔烟。</p><p>降神，奏《天成之曲》：</p><p>圜钟宫三成</p><p>烝哉皇元，丕承帝眷。报本贵诚，于郊殷荐。藁鞂载陈，云门六变。神之格思，来处来燕。</p><p>黄钟角一成</p><p>大簇徵一成</p><p>姑洗羽一成词并同前。</p><p>初献盥洗，奏《隆成之曲》：</p><p>黄钟宫</p><p>肇禋南郊，百神受职。齐洁惟先，匪馨于稷。乃沃乃盥，祠坛是陟。上帝监观，其仪不忒。</p><p>初献升坛，降同。奏《隆成之曲》：大吕宫</p><p>于穆圜坛，陽郊奠位。孔惠孔时，吉蠲为饎。降登祗若，百礼既至。愿言居歆，允集熙事。</p><p>奠玉币，正配位同。奏《钦成之曲》：</p><p>黄钟宫</p><p>谓天盖高，至诚则格。克祀克禋，骏奔百辟。制币斯陈，植以苍璧。神其降康，俾我来益。</p><p>司徒捧俎，奏《宁成之曲》：</p><p>黄钟宫</p><p>我牲既洁，我俎斯实。笙镛克谐，笾豆有飶。神来宴娭，歆兹明德。永锡繁禧，如几如式。</p><p>昊天上帝位酌献，奏《明成之曲》：</p><p>黄钟宫</p><p>于昭昊天，临下有赫。陶匏荐诚，声闻在德。酌言献之，上灵是格。降福孔偕，时万时亿。</p><p>皇地祗位酌献：</p><p>大吕宫</p><p>至哉坤元，与天同德。函育群生，玄功莫测。合飨圜坛，旧典时式。申锡无疆，聿宁皇国。</p><p>太祖位酌献：</p><p>黄钟宫</p><p>礼大报本，郊定天位。皇皇神祖，反始克配。至德难名，玄功宏济。帝典式敷，率育攸塈。</p><p>皇帝饮福：</p><p>大吕宫</p><p>特牲享诚，备物循质。上帝居歆，百神受职。皇武昭宣，孝祀芬苾。万福攸同，下民陰骘。</p><p>皇帝出入小次：</p><p>黄钟宫</p><p>惟天为大，惟帝飨帝。以配祖考，肃赞灵祉。定极崇功，永我昭事。升中于天，象物毕至。</p><p>文舞退，武舞进，奏《和成之曲》：</p><p>黄钟宫</p><p>羽籥既竣，载扬玉戚。一弛一张，匪舒匪棘。八音克谐，万舞有奕。永观厥成，纯嘏是锡。</p><p>亚终献，奏《和成之曲》：</p><p>黄钟宫</p><p>有严郊禋，恭陈币玉。大糦是承，载祗载肃。上帝居歆，馨香既饫。惠我无疆，介以景福。</p><p>彻笾豆，奏《宁成之曲》：</p><p>大吕宫</p><p>三献攸终，六乐斯遍。既右享之，彻其有践。洋洋在上，默默灵眷。明禋告成，于皇锡羡。</p><p>送神，奏《天成之曲》：</p><p>圜钟宫</p><p>神之来歆，如在左右。神保聿归，灵斿先后。恢恢上圆，无声无臭。日监孔昭，思皇多祐。</p><p>望燎，奏《隆成之曲》：</p><p>黄钟宫</p><p>熙事备成，礼文郁郁。紫烟聿升，灵光下烛。神人乐康，永膺戩谷。祚我丕平，景命有仆。</p><p>皇帝出中壝：</p><p>黄钟宫</p><p>泰坛承光，寥廓玄暧。暢我扬明，飨仪惟大。九服敬宣，声教无外。皇拜天祐，照临斯届。</p><p>宗庙乐章</p><p>世祖中统四年至至元三年，七室乐章：《太常集礼藁》云，此系卷牍所载。</p><p>太祖第一室：</p><p>天垂灵顾，地献中方。帝力所拓，神武莫当。陽溪昧谷，咸服要荒。昭孝明禋，神祖皇皇。</p><p>太宗第二室：</p><p>和林胜域，天邑地宫。四方宾贡，南北来同。百司分置，胄教肇崇。润色祖业，德仰神宗。</p><p>睿宗第三室：</p><p>珍符默授，畴昔自天。爰生圣武，宝祚开先。霓旌回狩，龙驾游仙。追远如生，皇慕颙然。</p><p>皇伯考术赤第四室：</p><p>威武鹰扬，冢位克当。从龙远拓，千万里疆。诞总虎旅，驻压西方。航海梯山，东西来王。</p><p>皇伯考察合带第五室：</p><p>雄武军威，滋多历年。深谋远略，协赞惟专。流沙西域，饯日东边。百国畏服，英声赫然。</p><p>定宗第六室：</p><p>三朝承休，恭己优游。钦绳祖武，其德聿修。帝ＭＥ锡寿，德泽期周。蠲饣喜惟芗，祈飨于幽。</p><p>宪宗第七室：</p><p>龙跃潜居，风云会通。知民病苦，轸念宸衷。夔门之旅，继志图功。俎豆敬祭，华仪孔隆。</p><p>至元四年至十七年，八室乐章：《太常集礼》云，周驭所藏《仪注》所录舞节同。</p><p>迎神，奏《来成之曲》，九成：</p><p>黄钟宫三成</p><p>齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。</p><p>大吕角二成词同黄钟。</p><p>大簇徵二成词同黄钟。</p><p>应钟羽二成词同黄钟。</p><p>初献盥洗，奏《肃成之曲》：再诣盥洗同。至大以后，名《顺成之曲》，词律同。</p><p>无射宫</p><p>天德维何，如水之清。维水内耀，配彼天明。以涤以濯，牺象光晶。孝思维则，式荐忱诚。</p><p>初献升殿，登歌乐奏《肃成之曲》：降同。</p><p>夹钟宫</p><p>祀事有严，太官有侐。陟降靡违，礼容翼翼。笾豆旅陈，钟磬翕绎。于昭吉蠲，神保是格。</p><p>司徒捧俎，奏《嘉成之曲》：别本所录亲祀乐章词同。</p><p>无射宫</p><p>色纯体全，三牺五牲。鸾刀屡奏，毛炰唆羹。神具厌饫，听我磬声。居歆有永，胡考之宁。</p><p>烈祖第一室，奏《开成之曲》：</p><p>无射宫</p><p>于皇烈祖，积厚流长。大勋未集，燮伐用张。笃生圣嗣，奄有多方。锡我景福，万世无疆。</p><p>太祖第二室，奏《武成之曲》：</p><p>无射宫</p><p>天扶昌运，混一中华。爰有真人，奋起龙沙。祭天开宇，亘海为家。肇修禋祀，万世无涯。</p><p>太宗第三室，奏《文成之曲》：</p><p>无射宫</p><p>纂成前烈，底定丕图。礼文简省，禁网宽疏。还风太古，跻世华胥。三灵顺协，四海无虞。</p><p>皇伯考术赤第四室，奏《弼成之曲》：</p><p>无射宫</p><p>神支挺秀，右壤疏封。创业艰难，相我祖宗。叙亲伊迩，论功亦崇。春秋祭祀，万世攸同。</p><p>皇伯考察合带第五室，奏《协成之曲》：</p><p>无射宫</p><p>玉牒期亲，神支懿属。论德疏封，展亲分玉。相我祖宗，风栉雨沐。昔同其劳，今共兹福。</p><p>睿宗第六室，奏《明成之曲》：</p><p>无射宫</p><p>神祖创业，爰著戎衣。圣考抚军，代行天威。河南底定，江北来归。贻谋翼子，奕叶重辉。</p><p>定宗第七室，奏《熙成之曲》：</p><p>无射宫</p><p>嗣承丕祚，累洽重熙。堂构既定，垂拱无为。边庭闲暇，田里安绥。歆兹禋祀，万世攸宜。</p><p>宪宗第八室，奏《威成之曲》：</p><p>无射宫</p><p>羲驭未出，萤爝腾光。大明丽天，群陰披攘。百神受职，四海宁康。愔愔灵韶，德音不忘。</p><p>文舞退，武舞进，奏《和成之曲》：别本所录亲祀乐章词同。</p><p>无射宫</p><p>天生五材，孰能去兵。恢张弘业，我祖天声。干戈曲盘，濯濯厥灵。于赫七德，展也大成。</p><p>亚献行礼，奏《顺成之曲》：终献词律同。</p><p>无射宫</p><p>幽通神明，所重精禋。清宫肃肃，百礼具陈。九韶克谐，八佾兟兟。灵光昭答，天休日申。</p><p>彻笾豆，登歌乐奏《丰成之曲》：</p><p>夹钟宫</p><p>豆笾苾芬，金石锵铿。礼终三献，乐奏九成。有严执事，进彻无声。神保聿归，万福来宁。</p><p>送神，奏《来成之曲》：或作《保成》。</p><p>黄钟宫</p><p>神主在室，神灵在天。礼成乐閟，神返幽玄。降福冥冥，百顺无愆。于皇孝思，于万斯年。</p><p>至元十八年冬十月，世祖皇后祔庙酌献乐章：《太常集礼》云，卷牍所载。</p><p>黄钟宫</p><p>徽柔懿哲，温默靖恭。范仪宫阃，任姒同风。敷天宁谧，内助多功。淑德祔庙，万世昌隆。</p><p>亲祀禘祫乐章：未详年月。《太常集礼》云，别本所录。以时考之，疑至元三年以前拟用，详见《制乐始末》。</p><p>皇帝入门，宫县奏《顺成之曲》：</p><p>无射宫</p><p>熙熙雍雍，六合大同。维皇有造，典礼会通。金奏王夏，祗款神宫。感格如响，嘉气来丛。</p><p>皇帝升殿，奏《顺成之曲》：</p><p>夹钟宫</p><p>皇明烛幽，沿时制作。宗庙之威，降登时若。趋以采茨，声容有恪。曰艺曰文，监兹衎乐。</p><p>皇帝诣罍洗，宫县奏《顺成之曲》：《太常集礼》云，至元四年用此曲，名曰《肃成》。至大以后用此，词律同。</p><p>无射宫</p><p>酌彼行潦，维挹其清。洁齐以祀，祀事昭明。肃肃辟公，沃盥乃升。神之至止，歆于克诚。</p><p>皇帝诣酌尊所，宫县奏《顺成之曲》：</p><p>无射宫</p><p>灵庭愔愔，乃神攸依。文为在礼，载斟匪祈。皇皇穆穆，玉佩声希。列侯百辟，济济宣威。</p><p>迎神，宫县奏《思成之曲》。至元四年，名《来成之曲》，词律同。</p><p>司徒捧俎，宫县奏《嘉成之曲》。至元四年，词律同。</p><p>酌献始祖，宫县奏《庆成之曲》：</p><p>无射宫</p><p>启运流光，幅员既长。敬恭祀事，郁鬯芬芗。德以舞象，功以歌扬。式歌且舞，神享是皇。</p><p>诸庙奏《熙成》、《昌成》、《鸿成》、《乐成》、《康成》、《明成》等曲。词阙。</p><p>文舞退，武舞进，宫县奏《肃成之曲》。至元四年，名《和成之曲》，词律同。</p><p>亚终献，宫县奏《肃成之曲》。至元四年，名《顺成之曲》，词律同。</p><p>皇帝饮福，登歌奏《成之曲》：</p><p>夹钟宫</p><p>诚通恩降，灵慈昭宣。左右明命，六合大全。啐饮椒馨，纯嘏如川。皇人寿谷，亿万斯年。</p><p>彻豆，登歌奏《丰成之曲》：</p><p>夹钟宫</p><p>三献九成，礼毕乐阕。于豆于登，于焉靖彻。多士密勿，乐且有仪。能事脱颖，孔惠孔时。</p><p>送神，奏《保成之曲》：</p><p>黄钟宫</p><p>云车之来，不疾而速。风驭言还，阒其恍惚。神心之欣，孝孙之禄。燕翼无疆，景命有仆。</p><p>武宗至大以后，亲祀摄乐章：《太常集礼》云，孔思逮本所录。</p><p>皇帝入门，奏《顺成之曲》。别本，亲祀禘祫乐章，词律同。</p><p>皇帝盥洗，奏《顺成之曲》。至元四年，名《肃成之曲》，词律同。</p><p>皇帝升殿，登歌乐奏《顺成之曲》。别本，亲祀乐章，词律同。</p><p>皇帝出入小次，奏《昌宁之曲》：《太常集礼》云，此金曲，思逮取之。详见《制乐始末》。</p><p>无射宫</p><p>于皇神宫，象天清明。肃肃来止，相维公卿。威仪孔彰，君子攸宁。神之休之，绥我思成。</p><p>迎神，奏《思成之曲》：至元四年，名《来成之曲》，词律同。</p><p>黄钟宫三成</p><p>齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。</p><p>大吕角二成</p><p>太簇征二成</p><p>应钟羽二成词并同上。</p><p>初献盥洗，奏《肃成之曲》。别本，亲祀乐章，名《顺成之曲》，词律同。</p><p>初献升殿，降同。登歌乐奏《肃宁之曲》。至元四年，名《肃成之曲》，词律同。</p><p>司徒捧俎，奏《嘉成之曲》。至元四年，曲名词律同。</p><p>太祖第一室，奏《开成之曲》。至元四年，名《武成之曲》，词同。</p><p>睿宗第二室，奏《武成之曲》。至元四年，名《明成之曲》，词同。</p><p>世祖第三室，奏《混成之曲》：</p><p>无射宫</p><p>于昭皇祖，体健乘乾。龙飞应运，盛德光前。神功耆定，泽被垓埏。诒厥孙谋，何千万年。</p><p>裕宗第四室，奏《昭成之曲》：</p><p>无射宫</p><p>天启深仁,须世而昌。追惟显考，敢后光扬。徽仪肇举，礼备音锵。皇灵鉴止，降无疆。</p><p>顺宗第六室，奏《庆成之曲》：</p><p>无射宫</p><p>龙潜于渊，德昭于天。承休基命，光被纮埏。洋洋如临，笾豆牲牷。惟明惟馨，皇祚绵延。</p><p>成宗第七室，奏《守成之曲》：</p><p>无射宫</p><p>天开神圣，继世清宁，泽深仁溥，乐协《韶英》。宗枝嘉会，气和惟馨。繁禧来格，永被皇灵。</p><p>武宗第八室，奏《威成之曲》：</p><p>无射宫</p><p>绍天鸿业，继世隆平。惠孚中国，威靖边庭。厥功惟茂，清庙妥灵。歆兹明祀，福禄来成。</p><p>仁宗第九室，奏《歆成之曲》：</p><p>无射宫</p><p>绍隆前绪，运启文明。深仁及物，至孝躬行。惟皇建极，盛德难名。居歆万祀，福禄崇成。</p><p>英宗第十室，奏《献成之曲》：</p><p>无射宫</p><p>神圣继作，式是宪章。诞兴礼乐，躬事烝尝。翼翼清庙，烨有耿光。于千万年，世仰明良。</p><p>皇帝饮福，登歌乐奏《厘成之曲》：</p><p>夹钟宫</p><p>穆穆天子，禋祀太宫。礼成乐备，敬彻诚通。神胥乐止，锡之醇醲。天子万世，福禄无穷。</p><p>文舞退，武舞进，奏《肃成孔本作《肃宁之曲》。至元四年，名《和成之曲》，词律同。</p><p>亚终献行礼，宫县奏《肃成之曲》。至元四年，名《顺成之曲》，词律同。</p><p>彻笾豆，登歌乐奏《丰宁之曲》。至元四年，名《丰成之曲》，词律同。</p><p>送神，奏《保成之曲》。至元四年，名《来成之曲》，词律同。</p><p>皇帝出庙廷，奏《昌宁之曲》：</p><p>无射宫</p><p>缉熙维清，吉蠲致诚。上仪具举，明德荐馨。已事而竣，欢通三灵。先祖是皇，来燕来宁。</p><p>文宗天历三年，明宗祔庙酌献，奏《永成之曲》：</p><p>无射宫</p><p>猗那皇明，世缵神武。敬天弗违，时潜时旅。龙旗在涂，言受率土。不遐有临，永锡多嘏。</p><p>社稷乐章</p><p>降神，奏《镇宁之曲》：</p><p>林钟宫二成</p><p>以社以方，国有彝典。大哉元德，基祚绵远。农功万世，于焉报本。显相默祐，降监坛墠。</p><p>太簇角二成</p><p>锡民地利，厥功甚溥。昭代典礼，清声律吕。谷旦于差，洋洋来下。相此有年，根本日固。</p><p>姑洗徵二成</p><p>平厥水土，百谷用成。长扶景运，宜歆德馨。五祀为大，千古举行。感通肸蚃，登歌镇宁。</p><p>南宫羽二成</p><p>币齐虔修，粢盛告备。仓庾坻京，繄谁之赐。崇坛致恭，幽光孔迩。享于精诚，休祥毕至。</p><p>初献盥洗，奏《肃宁之曲》：</p><p>太簇宫</p><p>礼备乐陈，辰良日吉。挹彼樽罍，馨哉黍稷。濯溉揭虔，维巾及ＬＶ。万年严祀，跄跄受职。</p><p>初献升坛，奏《肃宁之曲》：降同。</p><p>应钟宫</p><p>春祈秋报，古今彝章。民天是资，神灵用彰。功崇礼严，人阜时康。雍雍为仪，燔芬苾香。</p><p>正配位奠玉币，奏《亿宁之曲》：</p><p>太簇宫</p><p>地祇向德，稽古美报。币帛斯陈，圭璋式缫。载烈载燔，肴羞致告。雨旸时若，丕图永保。</p><p>司徒捧俎，奏《丰宁之曲》：</p><p>太簇宫</p><p>我稼既同，群黎遍德。我祀如何，牲牷孔硕。有翼有严，随方布色。报功求福，其仪不忒。</p><p>正位酌献，奏《保宁之曲》：</p><p>太簇宫</p><p>异世同德，于皇圣昭。降兹嘉祥，卫我大宝。生乃烝民，侔德覆焘。厥作祼将，有相之道。</p><p>配位酌献，奏《保宁之曲》：</p><p>太簇宫</p><p>以御田祖，皇家秩祀。有民人焉，盍究本始。惟叙惟修，谁实介止。酒旨且多，盛德宜配。</p><p>亚终献，奏《咸宁之曲》：</p><p>太簇宫</p><p>以引以翼，来处来燕。豆笾牲牢，有楚有践。庸答神休，神亦锡羡。土谷是依，成此酬献。</p><p>彻豆，奏《丰宁之曲》：</p><p>应钟宫</p><p>文治修明，相成田功。功为特殊，仪为特隆。终如其初，诚则能通。明神毋忘，时和岁丰。</p><p>送神，奏《镇宁之曲》：</p><p>林钟宫</p><p>不屋受陽，国所崇敬。以兴来岁，苞秀坚颖。云軿莫驻，神其谛听。景命有仆，与国同永。</p><p>望瘗位，奏《肃宁之曲》：</p><p>太簇宫</p><p>雅奏肃宁，繁厘降格。篚厥玄黄，丹诚烜赫。肇祀以归，瞻言咫尺。万年攸介，丕承帝德。</p><p>先农乐章</p><p>降神，奏《镇宁之曲》：</p><p>林钟宫二成</p><p>民生斯世，食为之天。恭惟大圣，尽心于田。仲春劭农，明祀吉蠲。馨香感神，用祈丰年。</p><p>太簇角二成</p><p>耕种务农，振古如兹。爰粒烝庶，功德茂垂。降嘉奏艰，国家攸宜。所依惟神，庸洁明粢。</p><p>姑洗徵二成</p><p>俶载平畴，农功肇敏。千耦耕耘，同徂隰畛。田祖丕灵，为仁至尽。丰岁穰穰，延洪有引。</p><p>南吕羽二成</p><p>群黎力耕，及兹方春。维时东作，笃我农人。我黍既华，我稷宜新。由天降康，永赖明神。</p><p>初献盥洗，奏《肃宁之曲》：</p><p>太簇宫</p><p>泂酌行潦，真足为荐。奉兹洁清，神在乎前。分作甘霖，沾溉芳甸。慎于其初，诚意攸见。</p><p>初献升坛，奏《肃宁之曲》：</p><p>应钟宫</p><p>有椒其馨，维多且旨。式慎尔仪，降登庭止。黍稷稻粱，民无渴饥。神嗜饮食，永绥嘉祉。</p><p>正配位奠玉币，奏《亿宁之曲》：</p><p>太簇宫</p><p>奉币维恭，前陈嘉玉。聿昭盛仪，肃雝纯如。南亩深耕，麻麦禾菽。用祈三登，膺受多福。</p><p>司徒捧俎，奏《丰宁之曲》：</p><p>太簇宫</p><p>奉牲孔嘉，登俎丰备。地官骏奔，趋进光辉。肥硕蕃孳，歆此诚意。有年斯今，均被神赐。</p><p>正位酌献，奏《保宁之曲》：</p><p>太簇宫</p><p>宝坛巍煌，神应如响。备腯咸有，牲体苾芳。洋洋如在，降格来享。秉诚罔怠，群生瞻仰。</p><p>配位酌献，奏《保宁之曲》：</p><p>太簇宫</p><p>酒清斯香，牲硕斯大。具列觞俎，精意先会。民命维食，稗莠毋害。我仓万亿，神明攸介。</p><p>亚终献，奏《咸宁之曲》：</p><p>太簇宫</p><p>至诚攸感，蕣蚃潜通。百谷嘉种，爰降时丰。祈年孔夙，稼穑为重。俯歆醴齐，载扬歌颂。</p><p>彻豆，奏《丰宁之曲》：</p><p>应钟宫</p><p>有来雍雍，存诚敢匮。废彻不迟，灵神攸嗜。孔惠孔时，三农是宜。眉寿万岁，谷成丕乂。</p><p>送神，奏《镇宁之曲》：</p><p>林钟宫</p><p>焄蒿凄怆，万灵来唉。灵神具醉，聿言旋归。岁丰时和，风雨应期。皇图万年，永膺洪禧。</p><p>望瘗位，奏《肃宁之曲》：</p><p>太簇宫</p><p>礼成文备，歆受清祀。加牲兼币，陈玉如仪。灵驭言旋，面陰昭瘗。集兹嘉祥，常致丰岁。</p><p>宣圣乐章</p><p>迎神，奏《凝安之曲》：</p><p>黄钟宫三成</p><p>大哉宣圣，道尊德崇。维持王化，斯文是宗。典祀有常，精纯并隆。神其来格，于昭盛容。</p><p>大吕角二成</p><p>生而知之，有教无私。成均之祀，威仪孔时。惟兹初丁，洁我盛粢。永言其道，万世之师。</p><p>太簇徵二成</p><p>巍巍堂堂，其道如天。清明之象，应物而然。时维上丁，备物荐诚。维新礼典，乐谐中声。</p><p>应钟羽二成</p><p>圣王生知，阐乃儒规。《诗》《书》文教，万世昭垂。良日惟丁，灵承丕爽。揭此精虔，神其来享。</p><p>初献盥洗，奏《同安之曲》：</p><p>姑洗宫</p><p>右文兴化，宪古师经。明祀有典，吉日惟丁。丰牺在俎，雅奏在庭。周回陟降，福祉是膺。</p><p>初献升殿，奏《同安之曲》：降同。</p><p>南吕宫</p><p>诞兴斯文，经天纬地。功加于民，实千万世。笙镛和鸣，粢盛丰备。肃肃降登，歆兹秩祀。</p><p>奠币，奏《明安之曲》：</p><p>南吕宫</p><p>自生民来，谁底其盛。惟王神明，度越前圣。粢币具成，礼容斯称。黍稷惟馨，惟神之听。</p><p>捧俎，奏《丰安之曲》：</p><p>姑洗宫</p><p>道同乎天，人伦之至。有享无穷，其兴万世。既洁斯牲，粢明醑旨。不懈以忱，神之来塈。</p><p>大成至圣文宣王位酌献，奏《成安之曲》：</p><p>南吕宫</p><p>大哉圣王，实天生德。作乐以崇，时祀无斁。清酤惟馨，嘉牲孔硕。荐羞神明，庶几昭格。</p><p>兗国复圣公位酌献，奏《成安之曲》：</p><p>南吕宫</p><p>庶几屡空，渊源深矣。亚圣宣猷，百世宜祀。吉蠲斯辰，昭陈尊簋。旨酒欣欣，神其来止。</p><p>郕国宗圣公酌献，奏《成安之曲》：</p><p>南吕宫</p><p>心传忠恕，一以贯之。爰述《大学》，万工训彝。惠我光明，尊闻行知。继圣迪后，是享是宜。</p><p>沂国述圣公酌献，奏《成安之曲》：</p><p>南吕宫</p><p>公传自曾，孟传自公。有嫡绪承，允得其宗。提纲开蕴，乃作《中庸》。侑于元圣，亿载是崇。</p><p>邹国亚圣公酌献，奏《成安之曲》：</p><p>南吕宫</p><p>道之由兴，于皇宣圣。维公之传，人知趋正。与飨在堂，情文斯称。万年承休，假哉天命。</p><p>亚献，奏《文安之曲》：终献同。</p><p>姑洗宫</p><p>百王宗师，生民物轨。瞻之洋洋，神其宁止。酌彼金罍，惟清且旨。登献惟三，于嘻成礼。</p><p>饮福受胙。与盥洗同，惟国学释奠亲祀用之，摄事则不用，外路州县并皆用之。</p><p>彻豆，奏《娱安之曲》：</p><p>南吕宫</p><p>牺象在前，豆笾在列。以享以荐，既芬既洁。礼成乐备，人和神悦。祭则受福，率尊无越。</p><p>送神，奏《凝安之曲》：</p><p>黄钟宫</p><p>有严学宫，四方来崇。恪抱祀事，威仪雍雍。歆兹惟馨，飙驭回复。明禋斯毕，咸膺百福。</p><p>望瘗。与盥洗同。</p><p>右释奠乐章，皆旧曲。元朝尝拟撰易，而未及用，今并附于此。</p><p>迎神，奏《文明之曲》：</p><p>天纵之圣，集厥大成。立言垂教，万世准程。庙庭孔硕，尊俎既盈。神之格思，景福来并。</p><p>盥洗，奏《昭明之曲》：</p><p>神既宁止，有孚颙若。罍洗在庭，载盥载濯。匪惟洁修，亦新厥德。对越在兹，敬恭惟则。</p><p>升殿，奏《景明之曲》：降同。</p><p>大哉圣功，薄海内外。礼隆秩宗，光垂昭代。陟降在庭，摄齐委佩。莫不肃雝，洋洋如在。</p><p>奠币，奏《德明之曲》：</p><p>圭衮尊崇，佩绅列侑。笾豆有楚，业具和奏。式陈量币，骏奔左右。天睠斯文，繄神之佑。</p><p>文宣王酌献，奏《诚明之曲》：</p><p>惟圣监格，享于克诚。有乐在县，有硕斯牲。奉醴以告，嘉荐惟馨。绥以多福，永底隆平。</p><p>兗国公酌献，奏《诚明之曲》：</p><p>潜心好学，不违如愚。用舍行藏，乃与圣俱。千载景行，企厥步趋。庙食作配，祀典弗渝。</p><p>成国公酌献。阙。</p><p>沂国公酌献。阙。</p><p>邹国公酌献，奏《诚明之曲》：</p><p>洙泗之传，学穷性命。力距杨墨，以承三圣。遭时之季，孰识其正。高风仰止，莫不肃敬。</p><p>亚献，奏《灵明之曲》：终献同。</p><p>庙成奕奕，祭祀孔时。三爵具举，是飨是宜。于昭圣训，示我民彝。纪德报功，配于两仪。</p><p>送神，奏《庆明之曲》：</p><p>礼成乐备，灵驭其旋。济济多士，不懈益虔。文教兹首，儒风是宣。佑我阙。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/qingshigao/81693.html' class='pagedaohang'>【上一篇】<i>:志第二十一  礼乐四</i></a></span><span class="tomenu"><a href="https://ChineseBooks.github.io/shishu/qingshigao/" title="清史稿" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/qingshigao/81691.html' class='pagedaohang'>【下一篇】<i>：志第十九  礼乐二</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>