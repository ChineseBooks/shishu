<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>后汉书_卷一下 光武帝纪第一下</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/houhanshu/">后汉书</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/houhanshu/'>后汉书</a> > </div>
<div class="kind">
  <h1 class="h11">卷一下 光武帝纪第一下</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/houhanshu/237893.html' class='pagedaohang'>【上一篇】<i>:卷二 显宗孝明帝纪第二</i></a></span><span class="tomenu"><a href="https://ChineseBooks.github.io/shishu/houhanshu/" title="后汉书" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/houhanshu/237891.html' class='pagedaohang'>【下一篇】<i>：卷一上 光武帝纪第一上</i></a></span>
</ul>
<div class="articleContent" id="articleContent"> <p>
六年春正月丙辰，改舂陵乡为章陵县。世世复徭役，比丰、沛，无有所豫。辛酉，诏曰："往岁水、旱、蝗虫为灾，谷价腾跃，人用困乏。朕惟百姓无以自赡，恻然愍之。其命郡国有谷者，给禀高年、鳏、寡、孤、独及笃癃、无家属贫不能自存者，如《律》。二千石勉加循抚，无令失职。"</p><p>
扬武将军马成等拔舒，获李宪。</p><p>
二月，大司马吴汉拔朐，获董宪、庞萌，山东悉平。诸将还京师，置酒赏赐。</p><p>
三月，公孙述遣将任满寇南郡。</p><p>
夏四月丙子，幸长安，始谒高庙，遂有事十一陵。遣虎牙大将军盖延等七将军从陇道伐公孙述。</p><p>
五月己未，至自长安。</p><p>
隗嚣反，盖延等因与嚣战于陇阺，诸将败绩。辛丑，诏曰："惟天水、陇西、安定、北地吏人为隗嚣所诖误者，又三辅遭难赤眉，有犯法不道者，自殊死以下，皆赦除之。"</p><p>
六月辛卯，诏曰："夫张官置吏，所以为人也。今百姓遭难，户口耗少，而县官吏职所置尚繁，其令司隶、州牧各实所部，省减吏员。县国不足置长吏可并合者，上大司徒、大司空二府。"于是条奏并省四百余县，吏职减损，十置其一。</p><p>
代郡太守刘兴击卢芳将贾览于高柳，战殁。</p><p>
初，乐浪人王调据郡不服。秋，遣乐浪太守王遵击之，郡吏杀调降。</p><p>
遣前将军李通率二将军，与公孙述将战于西城，破之。</p><p>
夏，蝗。</p><p>
秋九月庚子，赦乐浪谋反大逆殊死已下。丙寅晦，日有食之。</p><p>
冬十月丁丑，诏曰："吾德薄不明，寇贼为害，强弱相陵，元元失所。《诗》云：'日月告凶，不用其行。'永念厥咎，内疚于心。其敕公卿举贤良、方正各一人；百僚并上封事，无有隐讳；有司修职，务遵法度。"</p><p>
十一月丁卯，诏王莽时吏人没人为奴婢不应旧法者，皆免为庶人。</p><p>
十二月壬辰，大司空宋弘免。癸巳，诏曰："顷者师旅未解，用度不足，故行什一之税。今军士屯田，粮储差积。其令郡国收见田租三十税一，如旧制。"</p><p>
隗嚣遣将行巡寇扶风，征西大将军冯异拒破之。</p><p>
是岁，初罢郡国都慰官。始遣列侯就国。匈奴遣使来献，使中郎将报命。</p><p>
七年春正月丙申，诏中都官、三辅、郡、国出系囚，非犯殊死，皆一切勿案其罪。见徒免为庶人。耐罪亡命，吏以文除之。又诏曰："世以厚葬为德，薄终为鄙，至于富者奢僣，贫者单财，法令不能禁，礼义不能止，仓卒乃知其咎。其布告天下，令知忠臣、孝子、慈兄、悌弟薄葬送终之义。"</p><p>
二月辛巳，罢护漕都尉官。</p><p>
三月丁酉，诏曰："今国有众军，并多精勇，宜且罢轻车、骑士、材官、楼船士及军假吏，令还复民伍。"</p><p>
公孙述立隗嚣为朔宁王。</p><p>
癸亥晦，日有食之，避正殿，寝兵，不听事五日。诏曰："吾德薄致灾，谪见日月，战栗恐惧，夫何言哉！今方念愆，庶消厥咎。其令有司各修职任，奉遵法度，惠兹元元。百僚各上封事，无有所讳。其上书者，不得言圣。"</p><p>
夏四月壬午，诏曰："比陰陽错谬，日月薄食。百姓有过，在予一人，大赦天下。公、卿、司隶、州牧举贤良、方正各一人，遣诣公车，朕将览试焉。"</p><p>
五月戊戌，前将军李通为大司空。甲寅，诏吏人遭饥乱及为青、徐贼所略为奴婢下妻，欲去留者，恣听之。敢拘制不还，以卖人法从事。</p><p>
是夏，连雨水。</p><p>
汉忠将军王常为横野大将军。</p><p>
八月丁亥，封前河间王邵为河间王。</p><p>
隗嚣寇安定，征西大将军冯异、征虏将军祭遵击却之。</p><p>
冬，卢芳所置朔方太守田飒、云中太守乔扈各举郡降。</p><p>
是岁，省长水、射声二校尉官。</p><p>
八年春正月，中郎将来歙袭略陽，杀隗嚣守将而据其城。</p><p>
夏四月，司隶校尉傅抗下狱死。隗嚣攻来歙，不能下。闰月，帝自征嚣，河西大将军窦融率五郡太守与车驾会高平。陇右溃，隗嚣奔西城，遗大司马吴汉、征南大将军岑彭围之；进幸上邽，不降，命虎牙大将军盖延、建威大将军耿弇攻之。颍川盗贼寇没属县，河东守守兵亦叛，京师騷动。</p><p>
秋，大水。</p><p>
八月，帝自上邽晨夜东驰。</p><p>
九月乙卯，车驾还宫。庚申，帝自征颍川盗贼，皆降。安丘侯张步叛归琅邪，琅邪太守陈俊讨获之。戊寅，至自颍川。</p><p>
冬十月丙午，幸怀。</p><p>
十一月乙丑，至自怀。</p><p>
公孙述遣兵救隗器，吴汉、盖延等还军长安。天水、陇西复反归嚣。</p><p>
十二月，高句丽王遣使奉贡。</p><p>
是岁大水。</p><p>
九年春正月，隗器病死，其将王元、周宗复立嚣子纯为王。徙雁门吏人于太原。</p><p>
三月辛亥，初置青巾左校尉官。</p><p>
公孙述遣将田戎、任满据荆门。</p><p>
夏六月丙戌，幸缑氏，登轘辕。</p><p>
遣大司马吴汉率四将军击卢芳将贾览于高柳，战不利。</p><p>
秋八月，遣中郎将来歙监征西大将军冯异等五将军讨隗纯于天水。骠骑大将军杜茂与贾览战于繁畤，茂军败绩。</p><p>
是岁，省关都尉，复置护羌校尉官。</p><p>
十年春正月，大司马吴汉率捕虏将军王霸等五将军击贾览于高柳，匈奴遣骑救览，诸将与战，却之。</p><p>
修理长安高庙。</p><p>
夏，征西大将军冯异破公孙述将赵匡于天水，斩之。征西大将军冯异薨。</p><p>
秋八月己亥，幸长安，祠高庙，遂有事十一陵。戊戌，进幸氵幵。隗嚣将高峻降。</p><p>
冬十月，中郎将来歙等大破隗纯于落门，其将王元奔蜀，纯与周宗降，陇右平。先零羌寇金城、陇西，来歙率诸将击羌于五溪，大破之。庚寅，车驾还宫。</p><p>
是岁，省定襄郡，徙其民于西河。泗水王歙薨。淄川王终薨。</p><p>
十一年春二月己卯，诏曰："天地之性人为贵。其杀奴婢，不得减罪。"</p><p>
三月己酉，幸南陽；还，幸章陵，祠园陵。城陽王祉薨。庚午，车驾还宫。</p><p>
闰月，征南大将军岑彭率三将军与公孙述将田戎、任满战于荆门，大破之，获任满。威虏将军冯骏围田戎于江州，岑彭遂率舟师伐公孙述，平巴郡。</p><p>
夏四月丁卯，省大司徒司直官。</p><p>
先零羌寇临洮。</p><p>
六月，中郎将来歙率扬武将军马成破公孙述将王元、环安于下辩。安遣间人刺杀中郎将来歙。帝自将征公孙述。</p><p>
秋七月，次长安。</p><p>
八月，岑彭破公孙述将侯丹于黄石。辅威将军臧宫与公孙述将延岑战于沈水，大破之。王元降。至自长安。癸亥，诏曰："敢灸灼奴婢，论如律，免所灸灼者为庶人。"</p><p>
冬十月壬午，诏除奴婢射伤人弃市律。</p><p>
公孙述遣间人刺杀征南大将军岑彭。马成平武都，因陇西太守马援击破先零羌，徙致天水、陇西、扶风。</p><p>
十二月，大司马吴汉率舟师伐公孙述。</p><p>
是岁，省朔方牧，并并州。初断州牧自还奏事。</p><p>
十二年春正月，大司马吴汉与公孙述将史兴战于武陽，斩之。</p><p>
三月癸酉，诏陇、蜀民被略为奴婢自讼者，及狱官未报，一切免为庶人。</p><p>
夏，甘露降南行唐。六月，黄龙见东阿。</p><p>
秋七月，威虏将军冯骏拔江州，获田戎。</p><p>
九月，吴汉大破公孙述将谢丰于广都，斩之。辅威将军臧宫拔涪城，斩公孙恢。大司空李通罢。</p><p>
冬十一月戊寅，吴汉、臧宫与公孙述战于成都，大破之。述被创，夜死。辛巳，吴汉屠成都，夷述宗族及延岑等。</p><p>
十二月辛卯，扬武将军马成行大司空事。</p><p>
是岁，九真徼外蛮夷张游率种人内属，封为归汉里君。省金城郡属陇西。参狼羌寇武都，陇西太守马援讨降之。诏边吏力不足战则守，追虏料敌不拘以逗留法。横野大将军王常薨。遣骠骑大将军杜茂将众郡施刑屯北边，筑亭候，修烽燧。</p><p>
十三年春正月庚申，大司徒侯霸薨。戊子，诏曰："往年已敕郡国，异味不得有所献御，今犹未止，非徒有豫养导择之劳，至乃烦扰道上，疲费过所。其令太官勿复受。明敕下以远方口实所以荐宗庙，自如旧制。"</p><p>
二月，遣捕虏将军马武屯滹沱河以备匈奴。卢芳自五原亡入匈奴。丙辰，诏曰："长沙王兴、真定王得、河间王邵、中山王茂，皆袭爵为王，不应经义。其以兴为临湘侯，得为真定侯，邵为乐成侯，茂为单父侯。"其宗室及绝国封侯者凡一百三十七人。丁巳，降赵王良为赵公，太原王章为齐公，鲁王兴为鲁公。庚午，以殷绍嘉公孔安为宋公，周承休公姬武为卫公。省并西京十三国：广平属巨鹿，真定属常山，河间属信都，城陽属琅邪，泗水属广陵，淄川属高密，胶东属北海，六安属庐江，广陽属上谷。</p><p>
三月辛未，沛郡太守韩歆为大司徒。丙子，行大司空马成罢。</p><p>
夏四月，大司马吴汉自蜀还京师，于是大飨将士，班劳策勋。功臣增邑更封，凡三百六十五人。其外戚恩泽封者四十五人。罢左右将军官。建威大将军耿弇罢。益州传送公孙述瞽师、郊庙乐器、葆车、舆辇，于是法物始备。时，兵革既息，天下少事，文书调役，务从简寡，至乃十存一焉。甲寅，冀州牧窦融为大司空。</p><p>
五月，匈奴寇河东。</p><p>
秋七月，广汉徼外白马羌豪率种人内属。</p><p>
九月，日南徼外蛮夷献白雉、白兔。</p><p>
冬十二月甲寅，诏益州民自八年以来被略为奴婢者，皆一切免为庶人；或依托为人下妻，欲去者，恣听之；敢拘留者，比青、徐二州以略人法从事。</p><p>
复置金城郡。</p><p>
十四年春正月，起南宫前殿。匈奴遣使奉献，使中郎将报命。</p><p>
夏四月辛巳，封孔子后志为褒成侯。</p><p>
越巂人任贵自称太守，遣使奉计。</p><p>
秋九月，平城人贾丹杀卢芳将尹由来降。</p><p>
是岁，会稽大疫。莎车国、鄯善国遣使奉献。</p><p>
十二月癸卯，诏益、凉二州奴婢，自八年以来自讼在所官，一切免为庶人，卖者无还直。</p><p>
十五年春正月辛丑，大司徒韩歆免，自杀。丁未，有星孛于昴。</p><p>
汝南太守欧陽歙为大司徒。建义大将军朱祐罢。</p><p>
丁未，有星孛于营室。</p><p>
二月，徙雁门、代郡、上谷三郡民，置常山关、居庸关以东。</p><p>
初，巴蜀既平，大司马吴汉上书请封皇子，不许，重奏连岁。三月，乃诏群臣议。大司空融、固始侯通、胶东侯复、高密侯禹、太常登等奏议曰："古者封建诸侯，以藩屏京师。周封八百，同姓诸姬并为建国，夹辅王室，尊事天子，享国永长，为后世法。故《诗》云：'大启尔宇，为周室辅。'高祖圣德，光有天下，亦务亲亲，封立兄弟诸子，不违旧章。陛下德横天地，兴复宗统，褒德赏勋，亲睦九族，功臣宗室，咸蒙封爵，多受广地，或连属县。今皇子赖天，能胜衣趋拜，陛下恭谦克让，抑而未议，群臣百姓，莫不失望。宜因盛夏吉时，定号位，以广藩辅，明亲亲，尊宗庙，重社稷，应古合旧，厌塞众心。臣请大司空上舆地图，太常择吉日，具礼仪。"制曰："可。"</p><p>
夏四月戊申，以太牢告祠宗庙。丁巳，使大司空融告庙，封皇子辅为右翊公，英为楚公，陽为东海公，康为济南公，苍为东平公，延为淮陽公，荆为山陽公，衡为临淮公，焉为左翊公，京为琅邪公。癸丑，追谥兄伯升为齐武公，兄仲为鲁哀公。</p><p>
六月庚午，复置屯骑、长水、射声三校尉官，改青巾左校尉为越骑校尉。</p><p>
诏下州郡检核垦田顷亩及户口年纪，又考实二千石长吏阿枉不平者。</p><p>
冬十一月甲戌，大司徒欧陽歙下狱死。</p><p>
十二月庚午，关内侯戴涉为大司徒。</p><p>
卢芳自匈奴入居高柳。</p><p>
是岁，骠骑大将军杜茂免。虎牙大将军盖延薨。</p><p>
十六年春二月，交阯女子微侧反，略有城邑。</p><p>
三月辛丑晦，日有蚀之。</p><p>
秋九月，河南尹张伋及诸郡守十余人，坐度田不实，皆下狱死。</p><p>
郡国大姓及兵长、群盗处处并起，攻劫在所，害杀长吏。郡县追讨，到则解散，去复屯结。青、徐、幽、冀四州尤甚。冬十月，遣使者下郡国，听群盗自相纠擿，五人共斩一人者，除其罪。吏虽逗留回避故纵者，皆勿问，听以禽讨为效。其牧守令长坐界内盗贼而不收捕者，又以畏忄耎捐城委守者，皆不以为负，但取获贼多少为殿最，唯蔽匿者乃罪之。于是更相追捕，贼并解散。徙其魁帅于它郡，赋田受禀，使安生业。自是牛马放牧，邑门不闭。</p><p>
卢芳遣使乞降，十二月甲辰，封芳为代王。</p><p>
初，王莽乱后，货币杂用布、帛、金、粟。是岁，始行五铢钱。</p><p>
十七年春正月，赵公良薨。</p><p>
二月乙未晦，日有食之。</p><p>
夏四月乙卯，南巡狩，皇太子及右翊公辅、楚公英、东海公陽、济南公康、东平公苍从，幸颍川，进幸叶、章陵。</p><p>
五月乙卯，车驾还宫。</p><p>
六月癸巳，临淮公衡薨。</p><p>
秋七月，妖巫李广等群起据皖城，遣虎贲中郎将马援、骠骑将军段志讨之。</p><p>
九月，破皖城，斩李广等。</p><p>
冬十月辛巳，废皇后郭氏为中山太后，立贵人陰氏为皇后。进右翊公辅为中山王，食常山郡。其余九国公，皆即旧封进爵为王。甲申，幸章陵。修园庙，祠旧宅，观田庐，置酒作乐，赏赐。时，宗室诸母因酣悦，相与语曰："文叔少时谨信，与人不款曲，唯直柔耳。今乃能如此！"帝闻之，大笑曰："吾理天下，亦欲以柔道行之。"乃悉为舂陵宗室起祠堂。有五凤凰见于颍川之郏县。</p><p>
十二月，至自章陵。</p><p>
是岁，莎车国遣使贡献。</p><p>
十八年春二月，蜀郡守将史歆叛，遣大司马吴汉率二将军讨之，围成都。甲寅，西巡狩，幸长安。</p><p>
三月壬午，祠高庙，遂有事十一陵。历冯翊界，进幸蒲坂，祠后土。</p><p>
夏四月癸酉，车驾还宫。甲戌，诏曰："今边郡盗谷五十斛，罪至于死，开残吏妄杀之路，其蠲除此法，同之内郡。"</p><p>
遣伏波将军马援率楼船将军段志等击交阯贼微侧等。甲申，幸河内。戊子，至自河内。</p><p>
五月，旱。</p><p>
卢芳复亡入匈奴。</p><p>
秋七月，吴汉拔成都，斩史歆等。壬戌，赦益州所部殊死已下。</p><p>
冬十月庚辰，幸宜城。还，祠章陵。</p><p>
十二月乙丑，车驾还宫。</p><p>
是岁，罢州牧，置刺史。</p><p>
十九年春正月庚子，追遵孝宣皇帝曰中宗。始祠昭帝、元帝于太庙，成帝、哀帝、平帝于长安，舂陵节侯以下四世于章陵。</p><p>
妖巫单臣、傅镇等反，据原武，遣太中大夫臧宫围之。夏四月，拔原武，斩臣、镇等。</p><p>
伏波将军马援破交阯，斩微侧等。因击破九真贼都陽等，降之。</p><p>
闰月戊申，进赵、齐、鲁三国公爵为王。</p><p>
六月戊申，诏曰："《春秋》之义，立子以贵。东海王陽，皇后之子，宜承大统。皇太子彊，崇执谦退，愿备藩国。父子之情，重久违之。其以彊为东海王，立陽为皇太子，改名庄。"</p><p>
秋九月，南巡狩。壬申，幸南陽，进幸汝南南顿县舍，置酒会，赐吏人，复南顿田租岁。父老前叩头言："皇考居此日久，陛下识知寺舍，每来辄加厚恩，愿赐复十年。"帝曰："天下重器，常恐不任，日复一日，安敢远期十岁乎？"吏人又言："陛下实惜之，何言谦也？"帝大笑，复增一岁。进幸淮陽、梁、沛。</p><p>
西南夷寇益州郡，遣武威将军刘尚讨之。越巂太守任贵谋叛，十二月，刘尚袭贵，诛之。</p><p>
是岁，复置函谷关都尉。修西京宫室。</p><p>
二十年春二月戊子，车驾还宫。</p><p>
夏四月庚辰，大司徒戴涉下狱死。大司空窦融免。</p><p>
五月辛亥，大司马吴汉薨。</p><p>
匈奴寇上党、天水，遂至扶风。</p><p>
六月庚寅，广汉太守蔡茂为大司徒，太仆朱浮为大司空。壬辰，左中郎将刘隆为骠骑将军，行大司马事。</p><p>
乙未，徙中山王辅为沛王。</p><p>
秋，东夷韩国人率众诣乐浪内附。</p><p>
冬十月，东巡狩。甲午，幸鲁，进幸东海、楚、沛国。</p><p>
十二月，匈奴寇天水。壬寅，车驾还宫。</p><p>
是岁，省五原郡，徙其吏人置河东。复济陽县徭役六岁。</p><p>
二十一年春正月，武威将军刘尚破益州夷，平之。</p><p>
夏四月，安定属国胡叛，屯聚青山，遣将兵长史陈讨平之。</p><p>
秋，鲜卑寇辽东，辽东太守祭肜大破之。</p><p>
冬十月，遣伏波将军马援出塞击鸟桓，不克。</p><p>
匈奴寇上谷、中山。</p><p>
其冬，鄯善王、车师王等十六国皆遣子入侍奉献，愿请都护。帝以中国初定，未遑外事，乃还其侍子，厚加赏赐。</p><p>
二十二年春闰月丙戌，幸长安，祠高庙，遂有事十一陵。二月己巳，至自长安。</p><p>
夏五月乙未晦，日有食之。</p><p>
秋七月，司隶校尉苏邺下狱死。</p><p>
九月戊辰，地震裂。制诏曰："日者地震，南陽尤甚。夫地者，任物至重，静而不动者也。而今震裂，咎在君上。鬼神不顺无德，灾殃将及吏人，朕甚惧焉。其令南陽勿输今年田租刍稿。遣谒者案行，其死罪系囚在戊辰以前，减死罪一等；徒皆弛解钳，衣丝絮。赐郡中居人压死者棺钱，人三千。其口赋逋税而庐宅尤破坏者，勿收责。吏人死亡，或在坏垣毁屋之下，而家羸弱不能收拾者，其以见钱谷取佣，为寻求之。"</p><p>
冬十月壬子，大司空朱浮免。癸丑，光禄勋杜林为大司空。</p><p>
是岁，齐王章薨。青州蝗。匈奴薁鞬日逐王比遣使诣渔陽请和亲，使中郎将李茂报命。乌桓击破匈奴，匈奴北徒，幕南地空。诏罢诸边郡亭侯吏卒。</p><p>
二十三年春正月，南郡蛮叛，遣武将军刘尚讨破之，徒其种人于江夏。</p><p>
夏五月丁卯，大司徒蔡茂薨。</p><p>
秋八月丙戌，大司空杜林薨。</p><p>
九月辛未，陈留太守玉况为大司徒。</p><p>
冬十月丙申，太仆张纯为大司空。</p><p>
高句丽率种人诣乐浪内属。</p><p>
十二月，武陵蛮叛，寇掠郡县，遣刘尚讨之，战于沅水，尚军败殁。</p><p>
是岁，匈奴薁鞬日逐王比率部曲遣使诣西河内附。</p><p>
二十四年春正月乙亥，大赦天下。</p><p>
匈奴薁鞬日逐王比遣使款五原塞，求扞御北虏。</p><p>
秋七月，武陵蛮寇临沅，遣谒者李嵩、中山太守马成讨蛮，不克，于是伏波将军马援率四将军讨之。诏有司申明旧制阿附蕃王法。</p><p>
冬十月，匈奴薁鞬日逐王比自立为南单于，于是分为南、北匈奴。</p><p>
二十五年春正月，辽东徼外貊人寇右北平、渔陽、上谷、太原，辽东太守祭肜招降之。乌桓大人来朝。</p><p>
南单于遣使诣厥贡献，奉蕃称臣；又遣其左贤王击破北匈奴，却地千余里。三月，南单于遗子入侍。戊申晦，日有食之。</p><p>
伏波将军马援等破武陵蛮于临沅。冬十月，叛蛮悉降。夫馀王遣使奉献。</p><p>
是岁，乌桓大人率众内属，诣厥朝贡。</p><p>
二十六年春正月，诏有司增百官奉。其千石已上，减于西京旧制；六百石已下，增于旧秩。</p><p>
初作寿陵。将作大匠窦融上言："园陵广袤，无虑所用。"帝曰："古者帝王之葬，皆陶人瓦器，木车茅马，使后世之人不知其处。太宗识终始之义，景帝能述遵孝道，遭天下反覆，而霸陵独完受其福，岂不美哉！令所制地不过二三顷，无为山陵，陂池裁令流水而已。"</p><p>
遣中郎将段郴授南单于玺绶，令入居云中，始置使匈奴中郎将，将兵卫护之。南单于遣子入侍，奉奏诣厥。于是云中、五原、朔方、北地、定襄、雁门、上谷、代八郡民归于本土。遣谒者分将施刑补理城郭。发遣边民在中国者，布还诸县，皆赐以装钱，转输给食。</p><p>
二十七年夏四月戊午，大司徒玉况薨。</p><p>
五月丁丑，诏曰："昔契作司徒，禹作司空，皆无'大'名，其令二府去'大'。"又改大司马为太尉。骠骑大将军行大司马刘隆即日罢，以太仆赵熹为太尉，大司农冯勤为司徒。</p><p>
益州郡徼外蛮夷率种人内属。</p><p>
北匈奴遣使诣武威乞和亲。</p><p>
冬，鲁王兴、齐王石始就国。</p><p>
二十八年春正月己巳，徙鲁王兴为北海王，以鲁国益东海。赐东海王彊虎贲、旄头、钟虡之乐。</p><p>
夏六月丁卯，沛太后郭氏薨，因诏郡县捕王侯宾客，坐死者数千人。</p><p>
秋八月戊寅，东海王彊、沛王辅、楚王英、济南王康、淮陽王延始就国。</p><p>
冬十月癸酉，诏死罪系囚皆一切募下蚕室，其女子宫。</p><p>
北匈奴遣使贡献，乞和亲。</p><p>
二十九年春二月丁巳朔，日有食之。遣使者举冤狱，出系囚。</p><p>
庚申，赐天下男子爵，人二级；鳏、寡、孤、独、笃癃、贫不能自存者粟，人五斛。</p><p>
夏四月乙丑，诏令天下系囚自殊死已下及徒各减本罪一等，其余赎罪输作各有差。</p><p>
三十年春正月，鲜卑大人内属，朝贺。</p><p>
二月，东巡狩。甲子，幸鲁，进幸济南。闰月癸丑，车驾还宫。</p><p>
有星孛于紫宫。</p><p>
夏四月戊子，徙左翊王焉为中山王。</p><p>
五月，大水。</p><p>
赐天下男子爵，人二级；鳏、寡、孤、独、笃癃、贫不能自存者粟，人五斛。</p><p>
秋七月丁酉。幸鲁国。复济陽县是年徭役。冬十一月丁酉，至自鲁。</p><p>
三十一年夏五月，大水。</p><p>
戊辰，赐天下男子爵，人二级；鳏、寡、孤、独、笃癃、贫不能自存者粟，人六斛。</p><p>
癸酉晦，日有食之。</p><p>
是夏，蝗。</p><p>
秋九月甲辰，诏令死罪系囚皆一切募下蚕室，其女子宫。</p><p>
是岁，陈留雨谷，形如稗实。北匈奴遣使奉献。</p><p>
中元元年春正月，东海王彊、沛王辅、楚王英、济南王康、淮陽王延、赵王盱皆来朝。丁卯，东巡狩。二月己卯，幸鲁，进幸太山。北海王兴、齐王石朝于东岳。辛卯，柴望岱宗，登封太山；甲午，禅于梁父。</p><p>
三月戊辰，司空张纯薨。</p><p>
夏四月癸酉，车驾还宫。己卯，大赦天下。复嬴、博、梁父、奉高，勿出今年田租刍稿。改年为中元。</p><p>
行幸长安。戊子，祀长陵。五月乙丑，至自长安。</p><p>
六月辛卯，太仆冯鲂为司空。乙未，司徒冯勤薨。</p><p>
是夏，京师醴泉涌出，饮之者固疾皆愈，惟眇、蹇者不瘳。又有赤草生于水崖。郡国频上甘露。群臣奏言："地祇灵应而朱草萌生。孝宣帝每有嘉瑞，辄以改元、神爵、五凤、甘露、黄龙，列为年纪，盖以感致神祇，表彰德信。是以化致升平，称为中兴。今天下清宁，灵物仍降。陛下情存损挹，推而不居，岂可使祥符显庆，没而无闻？宜令太史撰集，以传来世。"帝不纳。常自谦无德，每郡国所上，辄抑而不当，故史官罕得记焉。</p><p>
秋，郡国三蝗。</p><p>
冬十月辛未，司隶校尉东莱李为司徒。</p><p>
甲申，使司空告祠高庙曰："高皇帝与群臣约，非刘氏不王。吕太后贼害三赵，专王吕氏，赖社稷之灵，禄、产伏诛，天命几坠，危朝更安。吕太后不宜配食高庙，同祧至尊。薄太后母德慈仁，孝文皇帝贤明临国，子孙赖福，延祚至今。其上薄太后尊号曰高皇后，配食地祇。迁吕太后庙主于园，四时上祭。"</p><p>
十一月甲子晦，日有食之。</p><p>
是岁，初起明堂、灵台、辟雍，及北郊兆域。宣布图谶于天下。复济陽、南顿是年徭役。参狼羌寇武都，败郡兵，陇西太守刘盱遣军救之，及武都郡兵讨叛羌，皆破之。</p><p>
二年春正月辛未，初立北郊，祀后土。</p><p>
东夷倭奴国王遣使奉献。</p><p>
二月戊戌，帝崩于南宫前殿，年六十二。遗诏曰："朕无益百姓，皆如孝文皇帝制度，务从约剩刺史、二千石长吏皆无离城郭，无遣吏及因邮奏。"</p><p>
初，帝在兵间久，厌武事，且知天下疲耗，思乐息肩。自陇、蜀平后，非儆急，未尝复言军旅。皇太子尝问攻战之事，帝曰："昔卫灵公问陈，孔子不对，此非尔所及。"每旦视朝，日仄乃罢。数引公卿、郎、将讲论经理，夜分乃寐。皇太子见帝勤劳不怠，承间谏曰："陛下有禹、汤之明，而失黄、老养性之福，愿颐爱精神，优游自宁。"帝曰："我自乐此，不为疲也。"虽身济大业，兢兢如不及，故能明慎政体，总揽权纲，量时度力，举无过事。退功臣而进文吏，戢弓矢而散马牛，虽道未方古，斯亦止戈之武焉。</p><p>
论曰：皇考南顿君初为济陽令，以建平元年十二月甲子夜生光武于县舍，有赤光照室中。钦异焉，使卜者王长占之。长辟左右曰："此兆吉不可言。"是岁县界有嘉禾生，一茎九穗，因名光武曰秀。明年，方士有夏贺良者，上言哀帝，云汉家历运中衰，当再受命。于是改号为太初元年，称"陈圣刘太平皇帝"，以厌胜之。及王莽篡位，忌恶刘氏，以钱文有金刀，故改为货泉。或以货泉字文为"白水真人"。后望气者苏伯阿为王莽使至南陽，遥望见舂陵郭，唶曰："气佳哉！郁郁葱葱然。"及始起兵还舂陵，远望舍南，火光赫然属天，有顷不见。初，道士西门君惠、李守等亦云刘秀当为天子。其王者受命，信有符乎？不然，何以能乘时龙而御天哉！</p><p>
赞曰：炎正中微，大盗移国。九县飙回，三精雾塞。人厌婬诈，神思反德。光武诞命，灵贶自甄。沈几先物，深略纬文。寻、邑百万，貔虎为群。长毂雷野，高锋彗云。英威既振，新都自焚。虔刘庸、代，纷坛梁、赵。三河未澄，四关重扰。神旌乃顾，递行天讨。金汤失险，车书共道。灵庆既启，人谋咸赞。明明庙谟，赳赳雄断。于赫有命，系隆我汉。</p><p>
《后汉书》南朝宋·范晔
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/houhanshu/237893.html' class='pagedaohang'>【上一篇】<i>:卷二 显宗孝明帝纪第二</i></a></span><span class="tomenu"><a href="https://ChineseBooks.github.io/shishu/houhanshu/" title="后汉书" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/houhanshu/237891.html' class='pagedaohang'>【下一篇】<i>：卷一上 光武帝纪第一上</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>