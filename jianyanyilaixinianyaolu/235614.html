<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百五十五</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百五十五</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235615.html' class='pagedaohang'>【上一篇】<i>:卷一百五十六</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235613.html' class='pagedaohang'>【下一篇】<i>：卷一百五十四</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴十有六年岁次丙寅 金熙宗亶皇统六年春正月按是月辛未朔戊寅上谓大臣曰将来籍田降诏须语简意足使人晓然知敦本</p><p>之意汉文帝劝农之诏频年有之不过数十语当时民知务农遂至富庶
 
是日大理少卿张柄面对朱熹撰张浚行状云有张柄者尝奏请秦桧乘金根车其死党也按桧此时为耕籍使去年十一月癸卯礼寺尝乞耕籍使乘金根车闰月甲午又奏止乘马柄非礼官不知何以与闻之或者礼官已改议不乘车而柄复请之也柄面对劄子全不见行下当考</p><p>戊子观文殿学士左通议大夫提举临安府洞霄宫叶梦得告老特拜崇庆军节度使致仕梦得除节钺不降麻非旧典也盖中书失之旧例纳节不降麻梦得自文阶改除当降制也 诏太学外舍生以千人为额</p><p>己丑德庆军节度使开府仪同三司提举皇城司钱愐薨赠少师赐其家银帛各五百匹两上将临奠之其家辞而止</p><p>辛卯致斋于内殿壬辰上亲飨先农于东郊牲用少牢配以后稷退诣思文殿进膳毕易通天冠绛纱袍诣亲耕位宫架乐作上亲耕九推乃止遂登观耕坛命宰执使相侍从两省台谏行五推九推之礼庶人终千亩焉</p><p>癸巳太师秦桧以亲耕礼成乞宣付史馆甲午桧又奏陛下耕藉过三推之数少劳圣躬上曰朕本欲终亩以卿屡奏乃止签书枢密院事李若谷曰父老观陛下躬耕极感悦上曰耕籍为农民之劝朕岂惮劳乙未桧率百官诣文德殿拜表称贺</p><p>丙申中书舍人兼实录院脩撰兼侍讲权直学士院叚拂守给事中 秘书少监游操权尚书礼部侍郎秘书省正字王曮为礼部员外郎 右护军统制知西和州程俊应诏条上便民事言本州并边多沃壤而耕凿或无其人疲瘵之民无力复业望令有司量行给借牛犁粮种许于六料偿还从之</p><p>戊戌端明殿学士右宣奉大夫知临安府张澄为庆远军节度使以修皇城及籍田办治故也寻诏澄佩鱼施狨坐立班上殿并如旧是月癸丑降旨</p><p>二月按是月庚子朔辛丑保康军承宣使提举佑神观韩公裔提举洪州玉隆观在外州军任便居住初玉牒所修书而元帅府事多放佚者端明殿学士杨愿时兼修玉牒秦桧奏令愿质之公裔公裔上康邸内知客也桧欲赏公裔摘使来请会有诏除公裔承宣使桧疑其舍已而有求于上右谏议大夫汪勃乃劾公裔顷尝与愿交通今愿既去公裔尝怀怏怏出入公卿之门阴有窥伺若不罢去恐无安静之理故有是命此以日历及熊克小历参修但克称史馆修日历愿时为史官云云则恐非也按愿自起居舍人以至执政并兼修玉牒惟绍兴十年尝为秘书</p><p>丞数月而丞不与史事其所谓交通必在侍从执政之时也今略修润书之</p><p>壬寅诏诸路淫祠非在祀典者并令日下毁去以左司郎中李柽面对有请也</p><p>癸卯内降诏曰朕惟兵兴以来田亩多荒不惮卑躬与民休息今疆场罢警流徙复业朕亲耕藉田以先黎庶三推复进劳赐耆老嘉与世俗跻于富厚昔汉文帝频年下诏首推农事之本至于上下给足减免田租光于史册朕心庶几焉咨尔中外当体至怀诏叚拂所草也</p><p>甲辰降授从义郎范宁之除名建州编管坐前为四川宣抚司属官犯赃抵法故谪之</p><p>辛亥上谓大臣曰闻王权在建康教阅依时仍不扰民诸将颇畏服良可嘉也既而权言已拣退军中老弱上曰所汰人须令招填恐暗消兵数也权申拣退军兵在是月癸亥 尚书左司郎中李柽罢右谏议大夫汪勃言柽尝出入王安中之门燕山之役频□优赏今和议既谐乃使异意者攘臂其间缓急恐不可信乃以柽知信州</p><p>癸丑诏太师秦桧合盖家庙令临安府应副务要如法先是桧上＜婠勶-釒＞乞令礼官讨论家庙及三代坟域制度礼部太常寺以晋</p><p>唐及本朝故事绍兴式令奏下临安建康府照会是月乙卯行下故有是旨庙在私第中门之东一堂五室岁以孟月柔日享之</p><p>端明殿学士知宣州秦梓移知湖州未上卒于建康辛酉除资政殿大学士致仕恩数视参知政事特增七官为左光禄大夫官给葬事</p><p>壬戌右司员外郎李朝正面对论土居士大夫于扰州县为令者不能曲法顺从或遭捃拾望自今按发诉讼非寔系贪墨残酷之人宜加阔略上曰县令之职本欲抚育百姓乃掊歛以待过往科率以奉权贵害及一方殊失设官为民之意宜令有司措画以闻</p><p>癸亥诏临安府旬具城内外有无已得差遣人申尚书省从右谏议大夫汪勃请也</p><p>甲子殿前司乞起复李邦光充正将上曰从军起复一时权宜然不能无毙若元在本军则可或在外请嘱宜禁止之寻诏自今规求起复之人重行黜责令御史台觉察弹奏三月庚子降旨</p><p>丙寅尚书户部侍郎王鈇充敷文阁直学士知湖州以鈇引疾有请也右司员外郎李朝正权户部侍郎措置经界</p><p>三月庚午朔诏有司建武学先是士人上书者多以为言上数谕大臣以文武之道不可偏废祖宗自有故事至是乃考卜焉上谕大臣在正月己丑二月乙卯今并书之</p><p>壬申诏未置提举官以前县州借兑常平钱物令本司度量年月远近申取朝旨随其多寡立限拨还自今毋得借兑违者不以赦降去官原减</p><p>癸酉以和王女乐平县主出适命大宗正司主之王上季弟也靖康皇族数云故和王女嫁杜遵道男安石今已到行在主加封在辛卯今并书之</p><p>丁丑眉州进士侯凤上书论纲马利害上谓大臣曰凤所陈虽未足取然朕固知其敝未有以处每以纲至所损甚多皆缘部纲人作过卿</p><p>等宜措置革之</p><p>戊寅左宣教郎郑邦哲进左氏韵类诏特迁一官 左武大夫建州观察使带御器械王安道兼干办御前忠佐军头引见司 卒王泽盗用军钱亡命入北境妄言本朝机事金械之还是日斩于市</p><p>壬午复桂阳监临武洞为县从本路诸司请也</p><p>庚寅江西安抚使李迨乞留统兵官李通所部驻建昌军上曰诸处有盗贼旋来请兵未为良策须帅臣豫有方略乃善可下诸路措置行之</p><p>辛卯经筵讲孟子彻章翌日赐宰执讲读脩注官燕于皇城司初复故事也 诏礼器局造太师秦桧家庙祭器先是礼官援五礼新仪奏用常器常馔而给事中兼直学士院叚拂乞依政和六年已行旧制给赐臣僚祭器乃采用焉拂奏请在是月丁丑其后韦渊吴益杨存中皆赐祭器盖自桧始 左武大夫忠州防御使杨可辅卒</p><p>癸巳户部侍郎李朝正言诸路提刑拘催诸州经总制钱有赏无罚事属侥冒乞立减展磨勘年格法从之 刑部郎中许棣面对乞罢酒税场务日比诏户部措置</p><p>乙未增建太庙时新祭器将成而太庙殿室狭至不能陈列给事中叚拂请正殿从西增六间通旧为十三间其中十有一间为十一室东西二间为夹室又作西神门册宝殿祭器库
 
明州观察使辛永宗降授凤州团练使永宗为秦桧所恶言者请移之远地诏添差湖南马步军副都总管居邵州永宗留建康不行御史中丞何若言建康大军所驻使永宗出入其间岂得安靖望少加惩责仍令本府差人押赴邵州故有</p><p>是命 左宣教郎皇太后宅教授张本为秘书省正字本以上书得官赐出身改京秩至是入馆</p><p>丙申诏海内四州军各置教谕一员从琼管安抚徐念道之请也</p><p>己亥工部奏立淮东江东两浙湖北诸县岁较营田赏罚格其法以绍兴七年至十三年所收课利最多酌中者为额每路县令以十分为率取二分赏之岁收增三分至一分以上并减磨勘年仍以最亏一县为罚</p><p>金主亶以上京宫室太狭是月始役五路工匠撤而新之规模虽仿汴京然仅得十之一二而已</p><p>夏四月按是月庚子朔辛丑左朝请郎提举江州太平观何铸复左朝奉大夫知温州</p><p>壬寅直徽猷阁知潭州刘昉升直宝文阁录招降武冈猺人杨再兴之功也事见去年十月乙酉上曰猺人久侵省地今尽以归可见向化大抵猺人须加存抚此既不扰彼亦岂敢为过也</p><p>癸卯用前荆湖等路抚谕司干办公事胡骏请立祚德庙于临安府寻加封程婴为忠节成信侯公孙杵臼为通勇忠智侯韩厥为忠定义成侯婴等封在六月丁巳今并书</p><p>乙巳普安郡王免丧还故官 司封员外郎边知白面对乞令郡邑以籍田手诏刊石置于厅事上曰凡治天下惟赏与罚有赏而无罚虽</p><p>尧舜不能治天下守令有劝农之实若不能奉行朝廷德意当痛黜之</p><p>右朝议大夫知道州李佾条上便民事件请以真宗御制文臣七条凡守令朝辞之日悉令拜赐权吏部侍郎王循友等言守令多外除恐不周遍欲令镂板于厅事揭示己酉从之熊克小历谓李佾乞揭示非也</p><p>庚戌上曰近日全无事秦桧曰御前诸处奏到可见臣谨按林泉野记称桧已漏即出省文书壅滞皆不省乃与此不同以绍兴二十五年十一月董德元等所奏及上语考之乃是事事止申尚书省上又称钟世明奉使并无一字至朕前及称看详章奏官取大臣意旨民事不令朕</p><p>见由是言之御前诸处奏到绝少乃是桧意今反以此答天问其欺罔甚矣故表出之上曰前此文字极多朕有至夜分不寐顿如此减省岂非议和之效乎</p><p>丙辰敦武郎合门祇候俞似脩武郎合门祇候曹涭并为右武郎以使还特迁也 左奉议郎新通判成州郭伸献易解上曰易象深微难极穷究须有自得仍不穿凿始可谓之通经伸议论亦粗通可略加旌擢于是进伸一官</p><p>戊午兵部上武士弓马及选试去留格初补入学步射弓一石若公私试步骑射不中即不许试程文其射格自一石五斗以下至九斗凡</p><p>五等上可其奏因谕辅臣曰国家武选所系非轻今诸将子弟皆耻习弓马求换文资数年之后将无人习武矣岂可不劝诱之</p><p>甲子右脩职郎杨迥充敕令所删定官逈时子也</p><p>丙寅御史中丞何若言诸军多执平民强剌人情不安非太平肃静之意望严行禁戢从之</p><p>五月按是月己巳朔壬申命诸路漕臣兼提举事如本司官俱无出身即从上一员兼领用权礼部侍郎游操请也 诏浚临安府运河时北关门外河道湮塞漕舟往往卸于门外极为劳费而商贩亦阻上闻乃谕大臣令开撩之</p><p>甲戌集英殿脩撰知福州薛弼请以招安人付诸军拘收仍加存恤毋令逃窜上曰弼所虑不苟愚民无知有被驱掠或州县科扰不得巳而为盗者帅臣得人则盗不作矣</p><p>丙子诏学校科举取士如经义诗赋人数不等即以文理优长通融补放不得过三分亦用礼部请也</p><p>丁丑封典籍冯氏为美人司记刘氏为才人</p><p>庚辰左大夫周绾为淮南转运判官上览除目曰监司朝廷耳目之官今天下安静恤民为先得人则一路安否则烦扰百出岂可不慎择</p><p>绾缙云人也</p><p>辛巳直宝文阁两浙转运副使钱端礼罢以右谏议大夫汪勃论其素习骄騃不闲世务倾险任数也 命权吏部王循友权户部侍郎李朝正编类诸路监司郡守条上裕民事件俟成书颁之</p><p>癸未初作太庙祏室于室之西墙金钉朱户黑漆趺坐如承平之制</p><p>甲申德兴县士民傅取新等请知县陈鼎再任鼎尝权监进奏院以上书请备边忤秦桧故逐至是桧进呈上曰德政果及于民则固可留</p><p>然其间不能无计嘱须加核实御史中丞何若即奏鼎朋附廖刚其任德兴不遵法令用刑惨酷鼎坐免去鼎为邑有惠爱至今人思之鼎罢在八月庚申今并附此淳熙五年先臣知德兴县邑人为诗以美先臣其首章云银峰县政百余年陈郑才猷旧所传陈盖指鼎也是时去鼎之罢巳二十余年而邑人之言如此则若之所云非矣</p><p>丙戌诏作景钟钟高九尺天子亲祠上帝则用之以皇祐黍尺为准既成命秦桧铭之曰德纯懿兮舜文继跻寿域兮孰内外荐上帝兮伟兹</p><p>器声气应兮同久视贻子孙兮弥万世上大悦 太学博士关注罢以御史中丞何若论其阴有交结图为不靖也</p><p>丁亥金主使金吾卫上将军彰德军节度使乌库哩海昭武大将军同知宣徽院事赵兴祥来贺天申节</p><p>癸巳上谓大臣曰春秋之学士人习者极少宜有以劝之近秦熺亦尝论此寔契朕意</p><p>甲午资政殿学士提举临安府洞霄宫李邴薨于泉州后谥文肃 徽猷阁待制知泸州冯楫奏天雨豆甘露降于郡园</p><p>是月右承务郎康与之监尚书六部门与之倬子也上之以星变求言也倬以选人上书言彗不足畏秦桧大喜遂特改京官与之事以林泉野记脩入日历并不载与之改官指挥其监部门据题名在今年五月到任故附此月末彗出求言在去年四月</p><p>六月己亥朔右宣义郎知信阳军冯荣叔代还上言京西淮南民之归业者尚少望诏有司应归业之民如给复年限已满止收其半税更假之五七年以劝耕垦其流移在内郡欲归业者所在自陈不许占留不过数年丁赋如旧矣上甚以为然谕大臣曰若荒田耕凿得遍大为国家之利今边境宁靖人思归业然所在尚有占留之毙可令户部措置乃以荣叔知均州上谕大臣在癸卯荣叔除郡在壬子今联书之
 直秘</p><p>阁知常州汤鹏举为两浙路转运判官</p><p>丁未秦桧奏淮东盐课增羡乞推赏上曰增羡之赏尤所当慎大率今岁有羡次年必亏盖民之食盐每岁止如此也</p><p>癸丑左朝奉郎知彭州彭宾会赦犹降一官以前通判卭州牒避亲举人不实故也 监察御史巫伋面对请申严有司所在刑狱不得辄为非法之具如钱塘仁和二邑所设浮匣命绳之类不得复用违者俱抵罪诏刑部禁止</p><p>甲寅白州民家木偶土地神自馆驿前相持入商税务州人聚观之兵马都监叶某怒投之江中乃止其后未踰岁守臣赵不易与僚属死</p><p>者六人此据百衲丛谈</p><p>己未分遣医官循行临安疗病者至秋乃止自是行之至今 监察御史陈积中面对论监司州县淹留词诉之毙乞令诸部每季检举劾其尤者从之</p><p>癸亥少师昭庆军节度使万寿观使平乐郡王韦渊复致仕任便居住从所请也</p><p>监察御史王镃面对乞一新禖坛行亲祠之礼乙丑诏礼部措置</p><p>是月安南献驯象十</p><p>秋七月按是月戊辰朔己巳上谓大臣曰今早雨甚沾足方欲祈祷遂得之岁事有望闻米麦甚贱小民易活亦可庆也时岭南州县多不雨而庆之清远韶之翁源英之真阳三邑尤苦鼠害虽鱼鸟蛇皆化为鼠数十成群禾稼为之一空焉岭南不雨事以洪迈夷坚甲志脩入志称绍兴丙寅夏秋之间故因行在得雨附见</p><p>壬申检校少传崇信军节度使和国公张浚落节钺职名依旧特进提举江州太平观连州居住先是浚因星变欲力论时事以悟上意以</p><p>其母太夫人计氏年高言之必被祸恐不能堪计氏见其形瘠浚具言所以计氏诵其父咸绍兴圣初举制科策曰臣宁言而死于斧钺不忍不言而负陛下浚意遂决即上＜婠勶-釒＞言当今事势如养大疽于头目心腹之间不决不止决迟则祸大而难测决疾则祸轻而易治惟陛下谋之于心断之以独谨察情伪豫备仓卒庶几社稷有安全之理不然日复一日后将噬脐异时以国与敌者反归罪正议此臣所以食不下咽而一夕不能安也于是秦桧以谓时已太平讳言兵事见之大怒御史中丞何若即奏浚建造大第强占民田殊失大臣省愆念咎之体居常怨恨以和议非便惟欲四方多事侥幸再进包藏祸心为害实大望赐降黜以为臣子喜乱徇私之戒故有是命熊克小历载此事于今年十二</p><p>月彗再出之后误也盖十五年四月彗出东方今年四月浚上此＜婠勶-釒＞七月贬十二月彗再出耳朱熹撰行状云桧命台谏论公章五六上以特进提举兴国宫连州居住今日历止载何若一章当考</p><p>癸酉中亮大夫密州观察使行营右护军右部统制军马李师颜更领宜州观察使师颜新知西和州故改命制词有云惟务在于正名乃不嫌于改命</p><p>甲戌徽猷阁待制提举江州太平观仇悆卒</p><p>乙亥右武大夫福州观察使带御器械潘温卿落阶官为舒州观察使</p><p>丙子利州路转运判官王陟罢用太府少卿总领四川宣抚司钱粮赵不弃请也陟为宣抚副使郑刚中所喜俾兼本司参议不弃既入蜀欲尽取宣抚司所储刚中不与不弃怒首劾陟罢之刚中愬于朝不报明年九月余尧弼劾刚中＜婠勶-釒＞称总司发擿赃吏亦百端庇护肆为邪说即指此也
 右承议郎范仲熊以事至行在右谏议大夫汪勃论其不忠诏令临安府差人押出界日后不得至行在</p><p>戊寅国子监言今年秋试额外补中之人乞令待阙至科场年许赴监依不满年人例取应仍自来春住补俟科场了毕有阙日检举施行</p><p>先是四方就补者益多乃分场引试士有更名冒试至于再三者御史中丞何若尝以为言上曰士人进取之毙一至于此不可不革今日之所养则它日之所为可见矣上语在是月辛未于是学官以为言乃改用三岁之法焉</p><p>乙酉封恩平郡王新妇靳氏为齐安郡夫人 右朝奉大夫新知奉化县陈泰初进神宗哲宗御集百有十八册上因谕大臣曰书籍未备宜有以劝之可令秦熺立定赏格重则进官轻则赐帛于是进泰初一官</p><p>丙戌上曰诸军寨屋为霖雨所损可令脩整于是人赐钱一千 太常丞兼权司勋员外郎王湛面对乞戒州县官迎送监司毋出城倚郭</p><p>县令毋得日诣郡守常衙以废事诏敕令所立法如所请</p><p>戊子言者乞禁福建民间私藏军器上曰此自有法宜令民通知若绝其源则盗自不作矣</p><p>己丑诏普安郡王二子赐名愉恺并补右内率府副率用宗室缌麻亲授官格也</p><p>壬辰江东提刑司请诸路经总制钱并委县丞拘收无县丞处委主簿从之 提举秘书省秦熺奉诏立定献书赏格诏镂板行下应有官人献秘阁阙书善本及二千卷与转官士人免解余比类增减推赏愿给直者听诸路监司守臣访求晋唐真迹及善本书籍准此</p><p>丙申左朝奉大夫何铸复端明殿学士提举万寿观兼侍读将遣使北也
 
江东转运司建康府言本府民户所欠官钱六万余缗委是贫乏无可催理乞特赐蠲免权户部侍郎李朝正乞令总领所审实蠲放从之先是清河郡王张俊为淮西宣抚使驻军建康责部民子钱息之不已积不能偿则献于朝奏下守臣敷文阁直学士晁谦之诘得其状立上言皆穷民愿勿责上许之谦之事以晁公愬所作传附入传又称谦之言于法不当偿今状中乃无此语疑公愬有所润色也传又称积数十巨万不能偿亦与所申不合今削此四字令不抵牾未知江东漕此时为</p><p>谁当考其名增入</p><p>八月戊戌朔尚书吏部员外郎周执羔守右司员外郎上览除目曰人材须广访而选用之所荐者君子其人自君子所荐者小人其人自小人观所荐其人可知矣 宝文阁直学士提举亳州明道宫赵子淔卒</p><p>己亥左承议郎主管台州崇道观王苹特勒停苹奉祠家居其仆严安告乡人王立已者有不顺语苹坐知而不告特责之</p><p>庚子熙州观察使侍卫步军司统制董先改邕州观察使于是管军田晟以下次第移镇焉</p><p>辛丑筑高禖坛初监察御史王镃以上继嗣未立请行亲祠高禖之礼六月乙丑礼官言自祖宗以来惟两制侍祠虽大唐月令政和新礼有天子亲享之仪而未尝举乞命执政侍祠乃改筑于圜丘之东高咫而广五倍 诏访遗书于西蜀仍委逐路帅臣</p><p>壬寅密州观察使殿前司后军统制张渊乞遣招安人周宙等回寨上谓宰执曰福建诸盗皆无知之民若招安未为要术须是监司守令恤之不扰自然宁息如海贼皆本处大姓资给使然可严立赏罚收捕者优赏资给者痛治此消弭之要术也 龙神卫四厢都指挥使降授果州团练使殿前司选锋统制刘宝复宣州观察使</p><p>乙巳左朝散郎费枢知归州枢广都人宣和初徒步入京师将至长安舍旅馆主人妇美少新寡夜就之枢不可问知乃京师贩缯人女因访其父俾取而更嫁之人称其清</p><p>庚戌秦桧奏臣昨准玉牒所取臣向者围城中推戴赵氏事迹乞经圣览降付本所上曰卿忠义之节书之信史万世不朽桧踧踖退避 桧又言礼器将毕上曰钟磬音律皆和惟黄钟大吕未甚应律更宜详加讲究</p><p>辛亥右朝奉大夫江南东路安抚司参议官王晌提举淮南东路常平茶盐公事晌＜娙折迹镜芤 起居郎兼侍讲兼权中书舍人赵</p><p>卫卒</p><p>壬子将作监边知白权尚书户部侍郎右司员外郎周执羔权礼部侍郎</p><p>甲寅以边知白为贺金国正旦使武莭郎兼合门宣赞舍人孟思恭副之周执羔为贺生辰使左武大夫知合门使宋篯孙副之先是奉使者得自辟十人以行赏典既厚愿行者多纳金以请遂以为例执羔始拒绝之
 
监察御史陈积中太常丞兼权司勋员外郎王湛并罢先是宣州言忠显王桓彝庙显应积中时以主簿权博士与湛共奏加封其长子温为宣威公余子五人皆为侯至是御史中丞何若言温晋之乱臣请</p><p>追告毁像上谓秦桧曰温谋移晋祚赖当时有大臣扶持不然晋不血食矣于是积中湛以尝与讨论故有是命</p><p>己未敷文阁学士知广州莫将卒以奉使之劳特赠端明殿学士恩数视签书枢密院事</p><p>庚申右谏议大夫汪勃兼侍讲</p><p>辛酉监察御史王镃献戚里元龟三卷诏迁一官镃初为皇后宅教授上命采历代戚里故事可为法则及鉴戒者论次成帙至是上之</p><p>癸亥右谏议大夫汪勃言刑部员外郎李頴士倾险回邪禀自天性昨以赵鼎用为大理属阴怀附丽及鼎之去则不辍报以时政鼎赴贬</p><p>所则令其子通问厚有赆遗快谢祖信之死公然以书抵亲旧曰谢成甫疾亟休致可怜但击天水之章谬用其心为可惜闻凌景夏樊光远之补外则曰必皆有说王居正范冲之罢则曰时势使然今虽为郎尚怏怏不满每见差除则忿见于言色谓天水在朝必不至尔其亏忠正之节甚矣欲望特赐裁断以厌士大夫之论诏頴士送吏部差监澧州慈利县税务</p><p>甲子直秘阁淮南路转运判官沈该移两浙路</p><p>金都元帅宗弼之未卒也自将中原所教神臂弓弩手八万人讨蒙古因连年不能克是月遣领汴京行台上书省事萧博硕诺与蒙古议</p><p>和割西平河以北二十七团寨与之岁遗牛羊米豆且命册其酋鄂抡贝勒为蒙古国王蒙人不肯此据王大观行程录十七年三月末所书可考</p><p>九月按是月戊辰朔己巳皇叔右监门卫大将军荣州团练使士芑特换武德大夫从所请也 抚州布衣吴澥进宇内辩历代疆域志吴沆进易璇玑三坟训义秘书省国子监言其书可采而太学博士王之望论三坟书无所传授疑近世好事者所为诏澥永免文解沆以书犯庙讳故赏不及焉</p><p>甲戌端明殿学士提举万寿观兼侍读何铸为大金国信使宾德军节度使提举万寿观邢孝扬副之以迎请天属故也铸等出使日历不云所以按明年九月余尧弼论郑刚中＜婠勶-釒＞云近朝廷遣使迎请天属刚中辄倡异议以为尽弃四川求易二京群情为之震慑即此也</p><p>初秦桧自金来归与富直柔争进指辛道宗兄弟为直柔之党深嫉之及是道宗停官未叙以前拱卫大夫居饶州言者劾其强市民田庚</p><p>辰桧进呈上因言向者范宗尹与诸辛往来甚密宗尹为宰相不与朕情通乃附下如此于是道宗特更追一官</p><p>癸未秦桧进呈四川茶马等司条具马监利害上曰太祖初有天下置沙苑监牧马就渭州水草后京师门外方置监南方与北方地不同盖难得其处宜详究利害右承议郎知鼎州周聿卒甲申复显谟阁待制</p><p>乙酉庆远军节度使知临安府张澄知温州从所请也</p><p>丙戌直秘阁两浙路转运判官沈该知临安府</p><p>己丑步军司言统制官宁武军承宣使戚方已到行在供职上曰自合兵以来诸将出入若身之使臂臂之使指无不如意兹为可喜熊克小历称以湖南都钤辖戚方为步军司统制按戚方此时恐在建康军中充统制未尝离军所谓湖南兵钤止是升带克误也
 
中兴圣政史臣曰绍兴以来所以为国者有二金欲战则分江淮之镇以授将帅金欲和则收将帅之权以归朝廷规模既立守备益固操纵自我此之谓定论乌珠求和畏我之强也故兵可以合兵合而朝廷之势重将帅之权轻神机静虑盖用之于天下无事之时而不以为常也久而不变则智者媮勇者怯江淮之役所患者此尔为国譬之养生视表里虚实而辅道之不使砭剂改乱正气夫何病之有</p><p>壬辰何铸辞行铸言亲丧未葬乞俟使回日了此私计上许之 初三佛齐国王以书遗广南市舶官言近年商贩乳香颇有亏损上曰市舶之法颇足国用宜循旧法以招徕远人时市舶官右朝散大夫袁复一已移提举福建常平公事诏特降一官</p><p>甲午复起鼎州观察使殿前司后军统制张渊以平福建群盗功迁威武军承宣使军器监徐琛右承议郎福建转运判官范寅秩以给饷之劳皆进秩余第赏有差贼之未破也翊卫大夫华州观察使殿前司摧锋军统制兼知循州韩京将部会之乙未诏进京一阶</p><p>丙申诏武成王庙从祀诸将升赵充国于堂降韩信于庑下用祀部员外郎权国子司业陈诚之请也</p><p>是月左朝奉郎陈刚充荆湖北路提举常平司干办公事刚井研人建炎初为晋原尉时方用兵条五利八事以献久之迁罗江丞以毋忧去至是投匦上书论恢复事大略谓当以和好为权宜战守为实务＜婠勶-釒＞入上谕秦桧令除郎官桧不乐乃言刚资历未深遂有是命且谕临安府臣遣人踪迹使去而刚已间行出北阙矣秩满代归遂不复仕后数岁卒于家刚为人强直登第三十年莅官才九考所至皆有可称上谕桧除刚郎官事以刚孙咸撰黄仲容墓志所书修入景箎撰刚墓志第云既外除朝参以公资历未深堂除湖北茶盐司干办公事盖是时桧权势方盛箎不敢明言之也箎所作铭诗末章云公之家集必百卷藏之必百年当有公道始定斯盟即指此事耳惜其泯没不见于后世</p><p>故表出之但咸所记以为绍兴戊辰上书又合五利八策与此书为一事及称以正郎止除干官皆小误刚绍兴二十三年三月丙辰以左朝奉大夫卒于家</p><p>冬十月按是月丁酉朔戊戌新礼器成上观于射殿宰执侍从台谏南班宗室礼官正剌史以上皆与观撞景钟奏新乐用皇祐故事也于是直秘阁秦埙升直敷文阁给事中叚拂已下皆迁官埙进职在壬寅叚拂等进官在丁未
 
何俌龟鉴曰帝仁孝一念勃于胸中故以大事小正孟子所谓乐天者保天下者也数十年来金安于金缯之往来而吾国得以渐讲玉帛会同之礼于是建辟雍于是立科举于是修郊庙社稷</p><p>之仪于是重经筵讲读之选他如求遗书则有诏刊石经则有诏阅礼器铭景钟而文治自是彬彬矣
 
徽猷阁待制提举江州太平观刘子羽卒年五十子羽在泉州尝献时宜八事论淮甸郡县不必尽守故城各随所在据险置寨守以偏将敌长驱深入则我缀其后二三大将浮江上下为之声援论荆襄宜合为一路置帅公安益兵聚粮为战守计论三衙寡弱未振宜益增禁卫论守江宜轻戍江北重戍江南论舟船当讲求训练使大舰利于控扼小舟利于走集论南兵剽悍可用望别立统帅论江淮狭蜀之兵当互为声援论募兵乞于荆粤收集诸盗后皆不行</p><p>癸卯武德大夫荣州剌史两浙路兵马钤辖枢密院统领丁禩编排南郊队卫禩尝知涟水军后罢去秦桧德其前事用为给使颇用事士</p><p>大夫无操者或与之游从焉禩初为桧给使及节次转官史全不见因此差使标出之以备桧事之本末</p><p>甲辰少师平乐郡王韦渊复落致仕充万寿观使还居赐第</p><p>己酉上曰今天下无事民事最急监司郡守须是择人监司得人为县者自不作过盖县官皆铨注难别贤否全在考察昬缪不任者别与差遣清强有才则宜擢用之 朝奉郎知遂宁府苏符复敷文阁待制</p><p>庚戌直秘阁知临安府沈该乞展两淮起税之限上谓宰执曰财赋须知取予之道如知取之为取不知予之为取非久利也淮南民若尽</p><p>归业则其利甚广矣</p><p>癸丑秦桧奏以右朝请大夫韩沃知庐州上曰淮南今已宁静只不生事为善桧曰今天下无事苐恐庸人扰之不然天下未有不治</p><p>甲寅端明殿学士提举临安洞霄宫胡松年薨</p><p>戊午上曰近得玉二块方成玉磬朕亲临视之已协音律更欲按试之</p><p>己未秘书省正字刘章为校书郎兼普安恩平郡王府教授 徽猷阁直学士提举江州太平观周秘卒</p><p>十有一月庚午言者奏近来诗赋经术各以旧试人数分取其间不无轻重大抵习诗赋者多故取人常广治经术者鲜故取人常少今若专以就试之人立定所取分数则诗赋人常占十之七八而治经者止得十之一二但恐寖废经术之学矣欲望命有司再加讨论如通经之人有余听参以策论圆融通取明立分数庶几主司各有遵守上曰当日行诗赋为士人不读史今若耑用诗赋士人不读经大抵读书当以经义为</p><p>先所论宜令礼部看详以闻</p><p>辛未执政进呈郊祀肆赦上曰居养安济漏泽先帝之仁政居养安济已行之矣惟漏泽未行宜令条具增入</p><p>壬申雪</p><p>癸酉上斋于文德殿</p><p>丙子合祀天地于南郊始命普安郡王亚献恩平郡王璩终献是岁备祭器设八宝如政和之仪太史局令胡平言三台星见礼毕上御行宫南门赦天下</p><p>庚辰诏诸州县镇市新创税场墟并罢以言者有请也 复置荆门军当阳县</p><p>自建炎渡江始废御书院癸未诏复之三十年正月丙申又罢</p><p>甲申太师尚书左仆射秦桧言陛下好生之德既定宇内乃不居其圣归功于天前郊祀之期年稽古制作礼乐大备讨论订正悉出圣学有司效使惟谨曾不能措一辞及将祀则至诚感通天意响答雪呈瑞于斋宫之先日穿云于朝献之旦既升紫坛则星宿明润旋御端阙则霄汉廓清允谓先天弗违诸神受祀至于率履不越又可为万世法有司请设小次则拒而不答宫庙载葺既毕则宸翰标题皆极于恭恪此皆经典所夸诩有司宜书载者也臣职在后从亲见不诬望宣付史馆上谓桧曰此国家大典礼及期而晴诚可庆也朕自即位以来无如今次非卿</p><p>等协赞何以致此</p><p>乙酉吏部奏郊祀大礼太师左仆射秦桧合封赠三代并妻诏依拟定 成州团练使带御器械韦谦罢贵州剌史提举佑神观韦谠带御器械</p><p>丙戌诏达州剌史韦讯累有过犯可降武功郎送吏部与岭外监当差遣以皇太后有旨也</p><p>己丑检校少保昭化军节度使开府仪同三司充醴泉观使驸马都尉潘正夫为少保</p><p>庚寅权尚书礼部侍郎游操罢御史中丞何若论操尝阿附吕颐浩又尝阿附赵鼎鼎既贬逐操犹书问不绝缓急之际何足倚信故出之</p><p>辛卯朝散郎两浙东路提点刑狱朱敦儒罢右谏议大夫汪勃论敦儒专立异论与李光交通望特赐处分上曰爵禄所以励世如其可与则文臣便至于侍从武臣便至于建节如其不可虽一命亦不容轻授于是敦儒遂罢</p><p>癸巳权尚书工部侍郎钱时敏移兵部侍郎军器监徐琛权工部侍郎直秘阁知杨州向子固升直徽猷阁再任</p><p>甲午皇兄眉州防御使不怞为邕州观察使以与皇后家连姻特迁之也</p><p>乙未吏部奏郊祀大礼皇太后合封赠三代于是曾祖徐王韦舜臣徙封韩祖扬王子华徙封楚父魏王安礼徙封陈</p><p>十有二月按原本脱干支四川宣抚副使郑刚中奏减两川米脚钱三十二万缗元理百五十万缗激赏绢二万匹事初见建炎四年免创增酒钱三万四千缗许之</p><p>戊戌诏以四川总制钱五十万缗备边费</p><p>彗出西南方己亥诏避殿减膳</p><p>辛丑徽猷阁待制提举江州太平观郑望之言老而多病乞守本官致仕许之仍迁一官熊克小历称望之以集英殿脩撰告老盖误</p><p>丙午手诏曰朕惟军兴以来四川歛重恐不堪久今疆场罢警营屯内迁仰宣抚总领两司取索承平时常赋名色军兴后权所增益参酌措置既不能竭民力又不可乏军须两皆给足永相保持以副朕顾倚之意
 尚书金部员外郎李若川罢若川签书枢密院事若谷弟也右谏议大夫汪勃论若川恃为执政之弟为所亲经营差遣妄作威福故罢</p><p>己酉大理评事环周面对论征商过重诏申严行下</p><p>己酉大理评事环周面对论征商过重诏申严行下</p><p>辛亥进士章公奎上书言国家向缘军兴之故财赋屈乏乃于民间预借其税以济军用此不得已而行之耳国家偃兵息民固已有年而预借之税今尚未免且预借之毙折纳太重近于重歛可即除之以慰安元元之望上曰此事有否朕与邻国通和正为百姓若预借以扰民失朕本意乃诏户部取索措置</p><p>辛酉金主使龙虎卫上将军会宁尹卢彦伦定远大将军四方馆使张仙寿来贺来年正旦</p><p>壬戌左奉议郎仲并特降二官坐前通判湖州与倡女通滥为言者所劾有司鞫寔故也并初见绍兴四年九月</p><p>是岁宗室子赐名授官者十有八人 诸路断大辟四十八人</p><p>建炎以来系年要录卷一百五十五</p><p>建炎以来系年要录卷一百五十五金人地名考证</p><p>乌库哩原书作乌古论误今改正</p><p>乌珠原书作兀术误改见卷一</p><p>博硕诺原书作保寿奴误改见卷一百十七</p><p>蒙古原书作蒙兀误改见卷九十六</p><p>鄂抡贝勒原书作熬罗孛极烈误今改正&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235615.html' class='pagedaohang'>【上一篇】<i>:卷一百五十六</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235613.html' class='pagedaohang'>【下一篇】<i>：卷一百五十四</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>