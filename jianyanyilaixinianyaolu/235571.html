<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百九十八</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百九十八</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235572.html' class='pagedaohang'>【上一篇】<i>:卷一百九十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235570.html' class='pagedaohang'>【下一篇】<i>：卷一百九十七</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴三十有二年闰二月按是月戊辰朔己巳集英殿修撰张孝祥知抚州 直宝文阁王佐知吉州</p><p>辛未诏诸路常平米并令以新易陈在仓以五年为率如过五年尽数变转毋得停留失陷官物
 龙神卫四厢都指挥使宁武军承宣使江州驻劄御前诸军都统制戚方添差两浙东路马步军副都总管绍兴府驻劄 忠训郎干办翰林司曹耘为合门祇候耘勋子也 
是日金人以熙兰之兵围河州弥望蔽野兵械甚设官军之未得河州也守将温特赫遣食粮军驰书于临洮德顺以求援为其吏曹刘浩等十有八人谋匿之不行巳而浩等悉来归及敌兵再至呼于城下曰惟以刘浩等缒城而出乃释围浩等射其呼者使去会义军运炮击贼众杀其将一人敌乃小却然亦未退</p><p>壬申钦宗虞主还几筵殿上亲行安神礼于是自七虞至九虞皆亲行之</p><p>癸酉修武郎知威州赵迪再任迪普五世孙也四川制置使王刚中言其治状有方蛮夷畏服乃有是命
 
是日金人破河州初河既受围金将温特赫扬言曰河州能为南人死守甚壮今我留此万一汉军乘虚入熙则熙又为人有也不如引兵归援熙耳乃率兵径去城上士卒伺知之交口相贺守城益怠弛甲以坐是夜人人困卧城陬漏上敌驱铁骑捣城斯须城坏州民尚有未知敌至者翌日癸酉敌驱父老婴孺数万屠之迁壮者数千隶军先是宣抚使命惠逢李进等会蕃汉兵援河州逢以兵徒单寡不能支敌乞师者再顷之宣抚使遣将领郭师伟将骑七百为逢声援师伟未至河州已陷逢屯通会进屯临洮逢遣人谓曰金今再至是无河州决也吾曹罪在不测不如并力以往犹获免也进曰敌兵愈前近万人我以危兵缀之必取辱逢信之因休士卒进即星夜趋河州后二日逢闻之掩面泣下曰李进误我进至河州城巳陷敌焚荡除城趾而巳敌之屠城也吏曹刘浩与其徒八人遁走得免余十人被害宣抚使吴璘皆命浩辈以官</p><p>甲戌上问宰执以金人消息朱倬曰据报称葛王又有兄弟争立之祸则是彼国中多故上曰金王再世篡弑自此必内难未已为之君者不亦难乎倬曰金将有五单于分裂之势上曰审如是则中国自无事矣
 直秘阁两浙转运副使林安宅为尚书户部郎中总领淮东军马钱粮 右通奉大夫韩仲通知明州 
武功大夫荣州剌史刘泽添差两浙西路马步军副总管常州驻劄泽前弃扬州去至是复之</p><p>乙亥诏资政殿学士知太平州汤鹏举令致仕先是鹏举言今年七十有四乞依近旨致仕诏鹏举提举临安府洞霄宫殿中侍御史吴芾言鹏举天姿凶险老而益甚其在当涂妄作威福乃有是命
 左朝奉大夫沈介知永州 入内东头供奉官贾竑还所寄资为武义大夫保宁军承宣使带御器械 右朝奉大夫新通判建康府陈良弼知信阳军</p><p>丙子上亲行卒哭之祭于几筵殿</p><p>丁丑金国奉直大夫支邦荣特换左奉议郎邦荣已见绍兴三十一年八月壬戌</p><p>戊寅上送钦宗虞主于和宁门外奉辞遂祔神主于太庙第十一室以尚书左仆射陈康伯为礼仪使嗣濮王士輵华容军节度使居广纯州观察使居闳为三献祖宗皆用特羊备乐舞
 诏修武郎主管台州崇道观赵师孟赴行在师孟尝从胡安国授春秋大旨屏居衡州僧寺几二十年至是张浚言其才可任事操可律贪乃有是命</p><p>辛巳中书言昨金人牒取有亲属在北界命官等当时有心怀忠义不肯从敌藏避之人欲下诸州榜谕许令自陈仍旧出仕从之 资政殿学士知洪州魏良臣言与江西转运判官林仲纯因职事相失乞回避诏仲纯放罢良臣提举临安府洞霄宫</p><p>癸未宰执奏事参知政事杨椿留身求去上慰谕不许先是钦宗神主祔庙而椿以年衰不能久立几于僵仆左右掖之而出椿不自安乃丐免于是殿中侍御史吴芾等相继论之
 诏出浙西江东常平米二万赐两淮为赈济归正人之用降授右朝请郎冯荣叔知濠州 左奉议郎李焘知荣州 
成忠郎合门祇候知濠州都遇添差淮南西路兵马副都监濠州驻劄 
是日正侍大夫宣州观察使兴元府驻劄御前右军统制杨从仪率诸将攻大散关拔之关之未下也左从政郎都统司干办公事朱绂以书遗总领财赋王之望言诸军斗志不锐战心不壮且曰使我力战就能果立微劳其如赏格当在何处伺候核实保明申获宣司总司指挥往返数旬岂能济急大率目今事势与前时异不立重赏何以责人于死事乞详酌事机别与措置略于川蜀科敷军须之费十分之一多与准备赏给钱物近一二百万自总所移文诸帅多出晓示号令诸军各使立功以就见赏谓如散关一处设使当初有银绢一二万匹两钱引一二十万道桩在凤州宣抚吴公节使姚公明告诸军遣二三统制官各以其所部全军一出谕之曰当进而退则坐以军律进而胜捷能破关险则有此重赏如是而军不用命敌不破灭无有也之望怒答书言用兵百三十日糗粮草料银绢钱引所在委积未尝乏与累次喝犒朝廷支赐自是诸军应报稽缓文字才到本所立便给散略无留阻散关前攻不下闻自有说不知是险固不可取乎是有可取之理而无银绢钱引之故士卒不用命乎若可取而士不用命岂计司之责必有任其咎者况闻攻关之日死伤不少则非士卒之不用命矣自来兵家行军若逗挠无功多是以粮道不继嫁祸于有司以自解亦未闻以无堆垛赏给为词者也国家息兵二十年将士不战竭四川之资以奉之一旦临敌更须堆垛银绢而后可用则军政可知矣且如向来和尚原丁刘圈杀金平诸军大捷近日吴宣抚取方山原秦州等处王四厢取商虢等州吴四厢取唐邓州亦不闻先垛银绢始能破敌也朝廷赏格甚明本所初无悭吝如秦州治平之功得宣司关状即时行下鱼关支散何尝稍令阙误兼鱼关金帛钱物充满府藏宣抚不住关拨岂是无有桩办耶李晟屯东渭桥无积赀输粮以忠义感人卒灭大盗足下以书生为人幕府不能以此等事规赞主帅而反咎主人以不敛于民岂不异哉九月以后兴元一军巳支拨过钱引二十八万道银绢二千匹两而糗粮草料与犒设犒赏不与焉亦不为不应付矣若皆及将士岂不可以立功有功当赏而未得者何人也朝廷分司庀职各有所主而于财贿出纳为尤严经由检察互相关防所有屡降指挥凡有支费宣司审实总所量度此古今通义而圣朝之明制也足下独不辨何哉来书谓攻散关时若得银绢钱引桩在凤州而敌不破灭无有也桩在凤州与在鱼关何异方宣抚以攻守之策会问节使时亦不闻以此为言今散关凤翔未破足下可与军中议取散关要银绢钱引若干取凤翔要若干可以必克本所当一切抱认足下可结罪保明具申当以闻于朝如克敌而赏不行仆之责也若本所抱认而不能克足下当如何绂不敢对至是从仪督同统制田昇等夜引兵攻散关四鼓拔之遂分兵据和尚原金人走宝鸡绂眉山人也是役也宣抚司调梁洋义士万数授以楮甲使之先登比交锋官军先遁义士死者大半西人痛之</p><p>甲申淮南转运副使杨抗罢以右谏议大夫梁仲敏论其因循尸素也 右朝奉郎朱夏卿直徽猷阁主管江州太平兴国宫夏卿自淮东总领罢归乃有是命 右奉议郎知房州司马倬直秘阁录邓州之功也 左朝奉郎通判信州陈扃直秘阁知信州扃以荐得召见遂有是命言者论扃颇有吏能褒宠太过诏俟满岁取旨</p><p>丙戌诏赐张浚钱十九万缗为沿江诸军造舟之费初上既还临安有劝浚求去者浚念旧臣无他在人心尤以已之去就为安危乃不敢言去日治府事细大必亲焉
 
秘书省著作佐郎张震言自建炎元年至绍兴十二年日历已成者五百九十卷多所舛误而十二年以后迄今所修未成书者至八百三十余草卷未立传者七百七人切虑日久益以废弛望令本监长贰同共修纂正其差误内因故相所作时政纪所修者并审订事实签贴修改从之
 诏唐邓州进士于襄阳府解试院并试</p><p>戊子上始纯吉服 
殿中侍御史吴芾论军中冒滥功赏之毙乞榜谕诸军应寄名之人尽行销落诏限一月自陈如违停官编管 官告院言诸军以战功迁秩给告者乞并牒军中拘收绫纸钱诏特免 
旧制宗女出适者给资钱有司乏财不以时遣南外宗女有踰四十不嫁者时祖宗八世女但得八十千再行者又减半于是直敷文阁知南外宗正事子游言今宗女未嫁者岁费钱米一万一千余缗而合得嫁资才九千五百缗而巳望下福建路漕司以经总钱借支期以半岁从之</p><p>己丑诏免光化军上供上贡等一年
 集英殿修撰知婺州周葵升敷文阁待制 秘阁修撰知温州徐林充敷文阁待制提举江州太平兴国宫以年逾七十有请也 
广东转运判官林孝泽献助军钱十五万缗湖南转运判官黄绩何佾献四万缗诏激赏库收 
右谏议大夫梁仲敏入对论参知政事杨椿辅政期年专务謟谀以奉同列议论政事之际则拱手唯唯既归私第则酣饮度日以备员保禄为得计朝廷何赖焉殿中侍御史吴芾言椿自为侍从巳无可称其在翰苑所为辞命类皆剽窃前人缀缉以进冒登政府一言无所关纳一事无所建明但为乡人图差遣为知旧干荐举而巳故都人目为收敕参政又以伴食参政目之去冬警报初闻有数从官谒椿勉以规画又以危言动之椿竟不答但指耳以对盖椿素有聩疾也亲厚有风之使去者椿曰吾为参政宰相诺吾亦诺宰相拜吾亦拜重听何伤其贪禄无耻至于如此左正言刘度亦论椿贪懦无耻顷为湖北宪率以三百千而售一举状自为侍从登政府惟听兵部亲事官及亲随吏货赂请求望赐罢免以肃中外</p><p>辛卯参知政事杨椿充资政殿学士提举在外宫观椿为台谏所击四上疏丐免乃有是命 诏宰辅亲王近臣报谢天地宗庙社稷宫观及诸神用太常少卿王普请也</p><p>壬辰上始御正殿
 右武大夫和州防御使江州驻劄御前右军统制李贵为江南西路兵马钤辖罢从军 
浙西沿海制置使李宝奏胶西立功将士三千五百九十人诏第赏有差于是左从政郎京东招讨使主管羽檄军书文字曹秬特改合入官仍迁三秩秬江阴人也湖北京西制置使吴拱言西北来归之人甚众望权令踏逐寺观安泊分给官田贷之牛种权免租税上从之</p><p>癸巳敷文阁待制枢密都承旨徐嘉充馆伴大金国信使武功大夫吉州剌史权知合门事孟思恭副之先是北使高忠建等将入境责成礼及新复诸郡此据朱熹撰黄中行状修入但熹称责新复四郡则恐误盖此时京西淮北狭西新复近二十郡不但海泗唐邓而巳接伴使洪迈移书曰自古以来邻邦往来并用敌礼向者本朝皇帝上为先帝下为生灵勉抑尊称以就和好而岐国无故兴师背盟自取夷灭窃闻大金新皇帝有仁厚爱民之心本朝亟谕将帅止令收复外不许追袭乃蒙责问首遣信使举国欣幸无以为谕但一切之礼难以复仍旧贯当至临淮上谒更俟惠顾曲折面闻近例迓使相见于淮河中流及是见于虹县之比虞姬墓始抗礼比锡燕以钦宗丧制未终不用乐
 
太府少卿总领四川财赋王之望言于宰执曰伏闻金人改图愿修旧好遣使叩关将至阙下近狭西伪都统者亦揭榜令其将士毋得交战以待讲解察其上下之意和议甚切盖和议不定则必有内忧不独惧我师之致讨而巳国家以生灵为念固应许其自新有如三事所宜审处一正名分二减币聘三画疆界窃料金人之议必出两端一则欲仍用旧仪更增岁币而以河南故地尽归本朝一则欲复请侵疆各守旧境而以契丹故事求为敌国二者皆未可遽也女真本越在远服贡献于我海上之盟以契丹之故约为兄弟契丹既灭便寻衅端以宣和为渝盟靖康为失信劫迁二帝沦陷中原圣主中兴怀柔备至而狃于常胜必欲兼并凶力既穷始通和好天子不较称谓屈巳从权者正以强弱之势有未敌耳其后东昏正隆屡盟屡变至敢倾国大举直窥济江其渝盟信视我宣和靖康孰轻孰重我可以为辞矣今其立者素非人望以孱庸之故得自全于正隆之朝完颜一宗诛屠略尽见在近属惟有葛王僣盗之谋起于群下非有受命之符遏乱之略也威福大柄必在权强内外乖争覆亡可待故即位未几已有兄弟之变近传金主诏书兵部尚书克锡昭武大将军鄂楞延安府同知李老僧武义将军千户乌赫哩统军司令史鄂尔多谋叛伏诛观其累世骨肉自相剪除此岂安固之基灵长之运哉则强弱之势与靖康以后事体不侔远甚若欲通好必寻海上之盟复敌国之礼然后可许名分既正岁币自轻凡此二事彼必不敢固执唯分画之议恐费商搉耳大河以南彼知终非所有或当轻以与我而别有所邀然淮汉之北人稀土旷都无险扼汴都残破徒有虚名虽或得之未易经理发兵戍守少则不足多则不堪措置一乖腹心罹患此黠敌反覆巳试之策而我向来受欺覆车之明戒也岂可保哉厥今天下之势唯狭西为可复其地去北最远控带江河内有四川为之根本我巳得其十余州若摧散关凤翔之众则其余风靡矣今日之议设以大河为界固中国之福犹当深图利害以敉后艰若以此更有邀求岂容堕其奸计彼欲降尊损币自同契丹而靳吝土疆不肯分割则狭西之地决不可失宜以我所得陈蔡唐许颍嵩洛并他路诸州两相换易如尚不可则宁稍增币期于必从独留南阳以通武关若我并梁雍荆扬之区保江汉秦蜀之险平居无事积粮固圉北虽猖獗亦无能为若其有衅可乘北方不足图也此事至重非片言所决必一再往复而后可了惟少忍之而巳狭西既得则置宣抚司于阶成和凤之间分布将帅据和尚方山仙人等原以临制关中各用上人保其郡邑如熙秦京兆要害之处量出蜀兵戍之使以其力自参而不为蜀累邂逅有警则下甲而出征万一不虞则回戈而固守进可逐利退无后忧抚绥数年形势自壮不烦粮馈不耗金钱唯稍出蜀缣增印钱引以募籴于狭西便足以了办经费天下之利莫大于此百世之业也之望所言在此月而不得其日今因差馆伴附书之书中称若摧散关凤翔之众则其余风靡盖在未复散关之前也
 权尚书吏部侍郎汪应辰与权户部侍郎徐度两易应辰仍兼权国子祭酒 诏去年十月癸卯所降劫盗一切抵死指挥勿行 
右朝奉大夫提举两浙西路常平茶盐公事徐康行尚书户部员外郎总领淮东财赋军马钱粮 户部郎中总领淮东财赋军马钱粮林安宅令赴本部供职</p><p>甲午右武大夫元居实为淮东东路马步军副总管扬州驻劄专一招填本路阙额军兵 右承事郎干办行在诸司审计司曹耜为军器监主簿耜亦勋子也</p><p>乙未右朝请郎知盱眙军周淙言富察特默奴婢走马自燕来报契丹侵扰金国等事上谓大臣曰上天悔祸与国相攻今先遣使请和则其国中可卜昔西汉五单于争立久之呼韩邪朝于渭上傥旧疆复还得奉祖宗陵寝尤见天意眷顾诚国家之福也陈康伯奏曰顷年金后有云只见汉和蕃不见蕃和汉今日金先求和仰见圣德动天之应
 左中大夫提举洪州玉龙观董弅引年告老诏复敷文阁待制既而右谏议大夫梁仲敏论其居乡扰民乃降为集英殿修撰三月乙卯 
四川总领所增印钱引一百万道以备边储先是密诏许本所增引三百万道去年十二月庚子总领王之望恐害引直寝不行至是宣慰使虞允文取拨百万以备招军之望始增补其数半充新复州军省计半备犒军而巳</p><p>是月兴元都统制姚仲统忠义统领叚彦引兵攻平安关寨克之进至原州金人坚守不下彦以兵围其城鼓励将士乘势毕登遂拔之杀其知州完颜萨里获同知镇国将军赫舍哩乌楞古等并其孥来献乃以彦知原州彦又遣将官陈＜娡跛龋究宋骱玖泉绥宁靖安四寨原州之克史无其日捷奏四月九日到行在费士戣蜀口用兵录系之闰二月</p><p>三月丁酉朔新除资政殿学士杨椿降充端明殿学士提举临安府洞霄宫时谏官梁仲敏刘度连疏论椿持禄苟容而殿中侍御史吴芾极言椿按刑湖北委政妻弟关节公行既位于朝蜀人之求官理赏者椿受其赂遗擅以威势逼胁省部以遂其私所得减半不以与人而尽出卖于富室所破宣借元不差人而收所请于私帑三衢豪民徐国澄纳钱二千二百缗遂以门客恩泽奏之众牙分钱不均喧争于市椿知而不耻章再上乃有是命
 起居郎唐文若起居舍人兼权中书舍人刘珙并试中书舍人珙仍兼权直学士院 权尚书户部侍郎张运充集英殿修撰提举江州太平兴国宫从所请也 
殿中侍御史吴芾言本台如遇得旨令台谏赴都堂议事或特令荐举及同共看详文字未审监察御史合与不合干预事下吏部本部言依条称台官谓大夫中丞侍御两院御史又御史台令称两院御史者谓殿中侍御史监察御史合依上条干预从之</p><p>己亥诏海州涟水县依旧隶楚州以金人围海州故也</p><p>庚子诏扈从视师官吏军兵依绍兴四年例各转一官资
 中书门下省检正诸房公事吕广问为起居郎 左朝奉大夫宋朴提举台州崇道观 
右朝奉大夫提举福建路常平茶事钟世明罢先是世明自陈本贯南剑州乞回避诏特免言者论世明居乡嗜利有同市人今为本部使者何所不至朝廷若欲抆拭用之且试以两淮凋毙州郡令以功赎过仍乞自今应差监司必先下部检点家状然后除授庶几不废祖宗之法从之</p><p>辛丑左宣教郎新主管官告院杜易依旧知嘉兴县初邑民娄睿等诣提刑颂易于巡幸之时催科不扰提刑官王趯荐于朝诏召入会邑民有以本县曩尝歛钱募人挽舟自钉其手赴御史台声冤者谏官因论近韩元吉知建安县虽以大臣之荐亦俟终更方许赴阙今易到官未及一考遂除告院则是娄睿之言乃重于执政之荐也望下本路监司审实如果有善政即乞用韩元吉例仍将御史台所诉改送邻州根究庶几毁誉核实升黜不爽从之
 
是日四川宣抚使吴璘自秦州引兵至德顺军先是兴元都统制姚仲攻德顺踰四旬不能下乃以中侍大夫武当军承宣使知夔州李师颜代之与中军统制吴挺节制军马会金国都统完颜喀齐喀副都统张忠彦自凤翔济师又遣其左都监自熙河以兵由张义堡驻摧沙合泾原之师来援挺与敌遇于瓦亭统制官拱卫大夫秀州剌史吴胜合门宣赞舍人朱勇等以所部逆战统领官王宏谓人曰吾赤手归朝骤官将领不以死力战非夫也即突出部其徒击敌坐椅注飞矢如猬毛宏不动敌败去然诸军犹畏敌军盛复相持不敢进璘恐士有怠志遂自将以往至是抵城下</p><p>壬寅诏诸路帅府并置会子库
 
左司员外郎充接伴使洪迈文州剌史知合门事充接伴副使张抡等言接伴变更旧例事件望降付三省枢密院令主管往来国信所照会今巳差馆伴及日后接送伴再赐御筵中使并令通知庶免异同从之迈等所更凡十四事其大略则不传御名不问圣躬不称上国下国伴使与北使语称主上为本朝皇帝而北使亦改宋国为宋朝旧中使读口宣微称有旨今抗声言有敕旧称帝恩隆厚今改称圣恩旧私觌用状申送今用目子旧与北使远迎状及赂北引接金银等皆罢日历洪迈等奏接伴更变旧例事件今开具如后一旧于淮河中流取接今于虹县北虞姬墓首一旧接伴使副先一日发远近状人使不答今来不与一旧只传帝名而北方传庙讳御名今彼此不传一旧接伴使问大金皇帝圣躬万福北使只问宋帝清躬万福今彼此不问一旧相见之初对立巳定接伴出班就北使立位叙致今彼此稍前一旧上中节公参时接伴公服出笏迎于幕外与之揖今只着紫衫而彼冠服如仪上节先作一番参接伴稍起不还揖中节来则坐受其礼一旧北引接初传衔时赂以金十两银二十两今不与一旧与比使语称上国下国今称贵朝本朝一旧北使口称本朝为宋国今改为圣朝一旧对使人称皇帝为主上今称本朝皇帝一旧赐御筵中使读口宣低称有旨今抗声言有敕一旧中使与北使相揖北引接请中使稍前今只依平揖一旧御筵劝酒传语称帝恩隆厚今称圣恩隆厚一旧送私觌接伴用衔位姓名申状人使回状押字不书名今彼此用目子</p><p>癸卯合门客省奏北使到阙朝见礼仪及参酌传语意度并以在京旧仪及渡江后近例北使见日位于西班照东班宰臣稍退从之 诏合门宣赞舍人知海州魏胜妻于氏特封安人金之围海州也胜为流矢所中病甚于氏割股肉进之胜寻愈故有是命</p><p>甲辰罢扈从官吏迁官其禁卫军兵依巳降旨时言者交章论临安至建康不远官吏俸券优厚其视军兵之驱驰道路事固不同况比来军下奏功例多冒滥朝廷方欲痛惩其毙则赏典所加岂容不惜傥谓绍兴四年之例不得不遵则六年移跸江上比之四年尤为淹久初未尝有赏则是当时巳悟前赏之非而革之矣望寝前降指挥以杜侥幸之门庶协公议故有是旨
 司农少卿总领湖广江西财赋向伯奋守司农卿太府少卿总领四川财赋王之望试太府卿以二人饷军无阙故也</p><p>乙巳少保奉国军节度使四川宣抚使领兴州驻劄御前诸军都统制职事充利州西路安抚使判兴州充狭西河东路招讨使吴璘为少傅
 龙神卫四厢都指挥使保宁军承宣使金房开达州驻劄御前诸军都统制兼知金州兼金房开达州安抚使王彦为保平军节度使录商虢之功也 
权尚书礼部侍郎兼侍讲黄中落权字 翰林学士兼侍读兼权吏部尚书何溥充龙图阁学士提举江州太平兴国宫以疾自请也</p><p>丁未左司员外兼国史院编修官洪迈文州剌史知合门事张抡接伴北使还入见迈等言伏见巳降指挥罢北使沿路游观烧香窃谓朝廷方接纳邻好所争者大非一事而止也今赐予宴犒一切如旧则游观小节似不必略若以钦宗皇帝服制为辞则向者显仁皇后吊祭使来天竺浙江之行犹且不废或彼有请拒之无名望令有司依例施行诏使人欲往浙江观潮令馆伴谕以近日水势湍猛损坏江亭石岸难为观看其天竺并沿路游观烧香且依近例或无所请即依巳降指挥施行遂以迈守起居舍人兼职如故是日金国报登位使高忠建等入国门始忠建责臣礼及新复诸郡迈以闻且曰土疆实利不可与礼节虚名不足惜也礼部侍郎黄中闻之亟奏曰名定实随百世不易不可谓虚土疆得失一彼一此不可谓实议者或有言土地实也君臣名也趋今之宜当先实而后名乃我之利权兵部侍郎陈俊卿曰今力未可守虽得河南不免为虚名臣谓不若先正名分名分正则国威张而岁币亦可损矣洪迈所奏它书无之朱熹撰黄中墓志云迓者以闻盖迈时为接伴使也</p><p>戊申录文宣王四十九世孙孔琯为右迪功郎以白身最长承继恩也
 
主管淮西安抚司公事方滋言右迪功郎卢仲贤招谕到归正愿就屯田人一万七百五十二人欲添差仲贤本司干办公事专一招集其田系在濠州境内乞令濠州守臣兼带措置屯田余州候招集有绪依此从之
 
是日四川宣抚使吴璘复德顺军璘初至城下自将数十骑绕城守陴者闻呼相公来观望咨嗟矢不忍发敌气索于是璘按行诸屯预治夹河战地前一日当阵斩一将数其罪以肃军诸将股栗乃先以数百骑尝敌敌一鸣鼓锐士跃出突我兵遂空壁来战我军得先治地无不一当十逮苦战久日且暮璘忽传呼某将战不力其人即殊死斗敌大败遂遁入壁质明我再出兵敌坚壁不战会天大风雪敌引众夜遁璘入城市不改肆父老拥马迎拜几不得行遂遣忠义统领严忠取环州获其守将中宪大夫郭裔先是武功大夫合门宣赞舍人强霓与其弟武经大夫震皆陷敌及是自环州来归璘嘉其忠义奏以霓知环州兼沿边安抚司公事震统领忠义军屯环州熊克小历附复德顺于四月之末按德顺奏以四月四日至行在小历误也复环州不得其日奏至在四月九日今并附复德顺之后</p><p>己酉太常少卿王普假工部侍郎充送伴大金报登宝位国信使武翼大夫荣州刺史带御器械王谦假昭庆军承宣使副之时巳议遣洪迈张伦出疆故改命二人送伴 忠义统领孟晞聚众数千人于宿亳之间朱家林尝与金人战诏以晞为承节郎</p><p>庚戌权尚书户部侍郎兼权国子祭酒汪应辰兼侍讲进讲春秋 文州剌史知合门事张抡为果州团练使起居舍人洪迈特转一官录接伴之劳也 右朝请大夫知黄州沈邦直依所乞主管台州崇道观 右朝奉大夫新知濠州冯荣叔移知黄州 合门祗候淮南西路兵马都监都遇复知濠州</p><p>辛亥命权兵部侍郎陈俊卿权工部侍郎许尹措置两淮堡寨屯田等事初命御营宿卫使杨存中与两路制置帅漕司同措置而久未就绪故复遣近臣</p><p>壬子金国报登位使骠骑上将军元帅府左监军高忠建副使通议大夫尚书礼部侍郎张景仁见于紫宸殿故事北使授馆之三日即引见至是以议礼未定故用是日于是北使于隔门外下马近例于宫门内隔门接下马三节人下马于皇城外近例在皇城门内上下马使副位于节度使之南不设氊褥近例与宰相齐班仍并设氊褥以钦宗丧制未终不设仗次燕垂拱殿不用乐先是合门定受书之礼略如京都故事东京旧仪北使跪于地下进书内侍启匣取书宰执读书毕使人升殿跪传北主语问上起居客省官宣问毕北使下殿起居诏馆伴使徐嚞等以所定示之忠建固执上特许殿上进书此月辛亥降旨及升阶犹执旧礼尚书左仆射陈康伯以谊折之忠建语塞乃请宰相受书康伯奏曰臣以宰相难以下行合门之职忠建奉书跪不肯起廷臣相顾眙愕康伯呼嚞至榻前厉声曰馆伴在馆所议何事嚞径前掣其书以进北使气沮上嘉叹之此以日历会要隆兴宣谕圣语徐嚞待罪奏奏状熊克小历参修
 
兵部尚书川狭宣谕使虞允文言自去年以来湖襄诸军转战京西因粮于敌比常年岁计约减省储积得米斛二十万石乞行下本路于上件米内支拨应付京西招讨使等处新移效用如川狭诸军有上件因粮减省米斛亦乞行下许本司移文四川总领所用支新募军兵效用从之</p><p>癸丑金人围淮宁府守城武翼大夫忠州剌史陈亨伯登城督战为流矢所中死之</p><p>甲寅右迪功郎尹穑等引对穑河南人也
 
敷文阁待制枢密都承旨徐嚞武功大夫吉州剌史权知合门事充馆伴副使孟思恭言馆伴金国使人所有朝见一节得旨特令上殿进书臣等先与北使副议上殿礼数及将进书客省接书仪范凡三次说谕北使张景仁云都理会得已将所议节次奏闻不期北使副在殿上却乞近上臣僚接书续奉旨令馆伴接书臣即时接书进呈讫合行待罪诏放罪
 燕北使于都亭驿命知枢密院事叶义问押伴 故秘阁修撰曾开追复敷文阁待制 
诏韩诫巳除在京宫观诫嘉彦子巳见所有请给自供职以来未尝支破可令依禄格施行给事中金安节权中书舍人刘珙言臣等初谓国家赋禄高下具载格法有司何为不与放行致烦圣听今将户部案牍契勘据粮料院状称张说昨提举佑神观请给依例支给即与张说事体一同难以免借减臣等复自检照给与禄格诸遥郡承宣使除统兵战守官外并行借减其指挥著在禄格行之巳久今诫既任宫观差遣自合借减况与张说事体一同诚难独免若或放行恐后来者转相攀援有渎天听望令照应借减指挥施行庶几人悉知分一遵明制从之
 四川宣抚使吴璘自德顺军复还河池 
是日金人自摧沙引兵由开远堡犯镇戎军环城呼噪众矢尽发守将秦弼来救援时兴元都统制姚仲巳遣将官王仲等领千兵戍镇戎至是又遣副将杜孝廉领兵五百屯摧沙为外御</p><p>乙卯右朝散大夫吴巘提举淮南东路常平茶盐公事</p><p>丙辰燕北使于都亭驿命同知枢密院事黄祖舜押伴近例不临宴则宰臣就馆赐宴至是稍杀其礼</p><p>丁巳金国人使高忠建等入辞置酒垂拱殿忠建等既朝留驿中凡五日观涛天竺之游皆罢之至是面受报书用敌国礼将退遣客省官宣谕云皇帝起居大金皇帝谢远劳人使持送厚币闻皇帝登宝位不胜欣庆续当专遣人钦持贺礼忠建等捧授如仪
 起居舍人兼国史院编修官洪迈假翰林学士充贺大金登宝位国信使果州团练使知合门事张抡假镇东军节度使副之亮之立也秦桧白遣柄臣往贺至是复用旧礼 
右武大夫荣州剌史提举佑神观张说知合门事 
言者请仿汉武故事诏侍从台谏各举内外之臣可备使命者不限官之文武位之高卑察其可用即奖擢以为缓急之用苟得如曹利用辈亦奚患事之不集诏各举一员 
初嘉州徼外蛮既掠赖因忠镇二寨又于州境立夷神庙而归无敢谁何者言者谓诸州寨将祖宗时择其土豪为之特与蠲免徭役故皆乐于承命近年以来不复免役而又三年一替其权不专所部土丁曾不为用望复旧制且久其任凡三年之中无败阙透漏即以校副尉之类补之如其不才或致骚扰即许他人论替又土丁与夷獠杂居习熟地理便于驰逐望令勒成队伍以备缓急诏制置司措置</p><p>戊午北使出国门 忠义军统制兼知兰州王宏引兵拔会州获其通事李山甫等五十四人宣抚司因令宏统制兰会州军马</p><p>是日金人陷淮宁府忠义副统领戴规部兵巷战夺门以出为敌所害守将陈亨祖之母及其家五十余人皆死后赠亨祖容州观察使赠规三官录其家三人又为亨祖立祠于光州名闵忠北之叛盟也淮襄诸军复得海泗唐邓陈蔡许汝亳寿等十州自是但余四州而已亨祖赠官等指挥在四月乙酉</p><p>己未上始御经筵自去秋以用兵权罢讲读至是复之权刑部侍郎兼侍讲黄祖舜进论语解义诏给事中金安节等看详安节等言其书词义明粹足为后学之传乃令国子监板行仍赐祖舜诏书奖谕</p><p>辛酉上谕宰执曰近传到金人赏格卿等见否陈康伯曰见之上曰其意何如康伯曰观其语云边衅既生未底宁息恐是京师总兵蕃官所请欲复取所失州县耳上曰朕熟金国用兵始末自尼玛哈阿里布在时军政极严不用赏典止用威胁其下而人自畏服今赏格如此之重必是人不用命也康伯等曰圣识高远非臣等所及
 左宣教郎诸王宫大小学教授袁孚特引对诏孚守监察御史 枢密都承旨徐嚞等奏馆伴更改近例事件望降付有司令今后馆伴参照施 
行从之嚞等所陈凡十四事其大略则更定朝谒与进书授书仪范及伴使与北使抗礼而巳日历徐嚞孟思恭奏蒙差充馆伴大金报登宝位使人自接见至出驿有更改事件下项一近例馆伴传衔以纸四张单阶先通于北使副北使副以纸一张双衔便回答今彼此只用一张双衔一近例馆伴先于亭子内等候北使副上轿先立轿于班荆馆门外侍候北使副上轿同入今改只各就船同上轿摆定入馆门归幕次中一近例掌仪以下先于北使副船外岸上立定趋参其北使上中节止就幕次内参馆伴今来争议本所掌仪以下与北上中节各不公参一近例在驿每遇过位馆伴使副于位次便门立定相迎同至设厅今改更不相迎止就设厅上对立相揖一近例遇使人入内使副于宫门内隔门里上下马今改宫门内隔门外上下马一近例三节人于皇城门里上下马今改皇城门外上下马一使人朝见并意度等仪范并系与北使对南面争议逐□申明朝廷降到指挥今来与近例更改不同一近例使人在驿遇天使赐到物以两次赐物并作一番受赐拜表谢恩今更改逐次拜表谢恩一近例使人观涛天竺之游今更不往一近例临安知府书送酒食并书仪与北使副并用状子系衔书名北使副回状系衔押字今改不用状一使人朝辞捧授国书等礼仪系是争议改更并从旧例即与近例不同一近例夜筵解换馆伴请都管以下就筵劝酒馆伴起身与都管以下相揖其北使副不起身今改北使副皆起身一近例馆伴自执注子斟劝都管以下今改作只令通事斟劝
 
权户部侍郎兼侍讲汪应辰言太祖乾德四年诏盐铁度支户部判官自今应制置起请事件或素未谙详不知利害即牒问曾临莅者别司判官同共看详画时回牒可否从长就便方得施行开宝三年又诏今后一司如有敷奏诸司同取指挥总合便宜方得行遣臣窃以人之材智不能兼备有宜于此而不宜于彼者故许未达之事别司得以看详事之施行不能曲尽有便于此而不便于彼者故令敷奏之事三司皆同取旨其虑事也周矣今之户部昔之三司而郎官分曹治事各司其局遵守法令无敢出意见而议其他者得毋如太祖诏令所虑者乎欲乞今后户部或事有相关或理有可疑难以便行裁决者并许长贰临时与众郎官聚议文字皆令连书既有定议然后付本曹行遣庶几谨重大计博尽众谋而不致于疏略抵牾也从之
 
金人引兵与蕃官兴格同围原州守将叚彦亲率忠义统领巩诠领兵并州之官吏军民登城以守金依城建寨昼夜攻击原州城虽固而忠义兵皆无甲乃遣使诣镇戎军秦弼求援弼无兵可遣不得巳分第三将赵诠及总押官苟俊所领兵之半应之兴格本泾原部落子奔降于北深知利害险扼之处金遂将之
 
是日川狭宣谕使虞允文至西县之东总领四川财赋王之望自利州往会之允文之出使也与京西制置使吴珙荆南都统制李道会于襄阳至是又与四川宣抚司吴璘会于河池前后博议经略中原之策令董庠守淮东郭振守淮西赵撙次信阳李道进新野吴拱与王彦合军于商川吴璘姚仲以大军出关辅因长安之粮以取河南因河南之粮而会诸军以取汴则兵力全而饷道省至如两河可传檄而定遂驿疏以闻先是之望数以军兴费广为言朝廷令劝谕民户献纳之望因是亲至梁洋谕豪民使之输财焉</p><p>壬戌上谓辅臣曰近大将入觐有以鞍马宝货为献者惟马不可阙余皆却之盖虑以进奉为名公肆掊克有害军政耳时主管侍卫马军司公事成闵自淮东赴行在故上语及之上因言宫中平时服食器用无非俭素如彘肩豆腐间以供膳器皿之属亦无棱道今御厨所用是也朱倬曰当书之为后世法上曰此何足为后世法陈康伯曰此盛德事外间有未知者岂可不书
 敷文阁待制提举江州太平兴国宫周石致仕</p><p>癸亥夏人二千余骑至菜园川俘掠又二百余骑寇马家巉</p><p>甲子言者论比年以来士风委靡以观望为进取之资以姑息干长厚之誉是以州县官吏弛慢赃污庇而不发望明诏有司应官吏以不职不法抵罪监司守倅不先按发而旋觉察者并坐以知而不告之罪务在必行又言祖宗为治之道可为万世法岁月寖久或因臣僚建言有所更革吏缘为奸望自今悉付中书后省或送所隶之司使之看详必于祖宗之意无所违戾然后施行则良法美意在人耳目吏无所容其奸矣从之</p><p>丙寅四川宣抚使吴璘令右军统制卢仕闵尽以秦凤路并山外忠义人及镇戎军四将军马留隶守臣秦弼先是弼言镇戎兵备单弱敌势甚盛乞遣援兵故也
 
是月明州言高丽国纲首徐德荣至本州言本国欲遣贺使诏守臣韩仲通说谕许从其请殿中侍御史吴芾言高丽与金人接壤为其所役如绍兴丙寅尝使金稚圭入贡巳至明州朝廷惧其为间亟遣之回至是二十余载方两国交兵德荣之情可疑今若许之使其果来则惧有意外之虞万一不至即取笑外国上从其请乃止之
 
太府卿总领四川财赋兼权提举秦凤等路买马监牧公事王之望遗宰执书言见今三帅分头征讨官军义士与招降之众几十二万人前此用兵无如今日犒赐激赏籴博粮草之费巳一千余万引自休兵以来二十年间纤微积累之数及累次朝廷支降钱物皆已费用所存无几耳今不之计而向去事势未有休息之期战胜则有重赏纳降则有大费皆不可预计本所若常无数百万以准备应付缓急何以枝梧晓夕忧惶未知攸济兹者朝廷遣腹心近臣宣谕川狭专委以招军买马此诚国家武备所急然皆在四川安危大计与总领所用兵循常非泛一切调度之外虞尚书元初申画所降指挥并不仰给本所朝廷聪明灼知本所别无钱物可以支拨故出内库金给降度牒以供其用及宣谕使到此费用渐广与向来遥度事体不同故凡指挥本所事间或出乎元初画降之外两司职任各是逼迫虽互相昭悉而皆有不得巳者想宣谕接续再有申明而本所未曾承受总领茶马本是两大司平时所费恐自不赀今两司所费又多于平时数倍而欲以总所平时所有供两司数倍之用况宣谕使司招军买马又在其外而所费尤不可算乎以前总领兼领茶马是欲那取催收之资以济军用今来之望权秦司却是暗侵总所财物以供买马当此军兴调饷之际以一司所有供三大司非泛之用其将何以应给许总领任内以新招军合添衣粮请于朝廷于茶马司拨钱四十万引应付是时之望权四川茶马今之望为总计要将总领所钱物应付两司买马相去只在一年之间所费十倍之广不应取予如此之相反也若将来本所用度阙乏误国大计将谁任其咎者巳累具诚恳控告庙堂乞改授一宫观差遣伏望别选才能委以济办依之望所乞早赐陶镕庶免有误公事</p><p>是春淮水暴涨中有如白雾其阔可里所其长亘淮南北又有赤气浮于淮面高仅尺长百余步自高邮至兴化县若血凝而成者此据孙祖义高邮志</p><p>建炎以来系年要录卷一百九十八</p><p>建炎以来系年要录卷一百九十八金人地名考证</p><p>温特赫原书作温迪痕误改见卷一百九十七</p><p>克锡原书作可喜与金史同并误今改正</p><p>鄂楞原书作乌伦即金史之斡伦并误今改正</p><p>乌赫哩原书作乌古剌误今改正</p><p>鄂尔多原书作斡里朵即金史之斡鲁朵并误今改正</p><p>萨里原书作撒里误今改正</p><p>赫舍哩乌楞古原书作纥石烈讹鲁古即金史之斡鲁古并误今改正</p><p>喀齐喀原书作合喜误改见卷一百三十八</p><p>尼玛哈原书作粘罕误改见卷一</p><p>阿里布原书作阿里不误改见卷二</p><p>兴格原书作杏果误今改正</p><p>富察特默原书作蒲察徒穆误改见卷一百九十一&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235572.html' class='pagedaohang'>【上一篇】<i>:卷一百九十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235570.html' class='pagedaohang'>【下一篇】<i>：卷一百九十七</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>