<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百五十一</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百五十一</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235619.html' class='pagedaohang'>【上一篇】<i>:卷一百五十二</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235617.html' class='pagedaohang'>【下一篇】<i>：卷一百五十</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴十有四年岁次甲子 金熙宗亶皇统四年春正月按是月癸丑朔丁巳燕北使于紫宸殿权侍郎正刺史已上预焉</p><p>戊午吏部尚书罗汝楫为大金报谢使瀛海军承宣使知合门事郑藻副之以金来贺正故也</p><p>己未金国贺正旦使完颜晔等辞行自通好后金使至阙见辞燕射密赐共白金千四百两副使八百八十两袭衣金带三条三节人皆袭衣涂金带上节银四十两中下节银三十两自是以为例赵甡之遗史绍兴三十一年五月又书从例使副酒各四大金瓶瓶并器合尽与之会要不载当考</p><p>乙丑故奉议郎河北军前通问使魏行可特赠右朝奉郎秘阁修撰以行可父右通直郎致仕伯能有请也先已官其一弟二子至是复官其一孙</p><p>初太傅醴泉观使咸安郡王韩世忠之罢枢筦也上命存部曲五百人俸赐如宰执丙寅世忠言两国讲和北使朝正恭顺此乃陛下沉机独断庙堂谋谟之力臣无毫发少禆中兴大计望将请给截日住支并将背嵬使臣三十员官兵七十人拨赴朝廷使用诏使臣令殿前司交割余不许</p><p>丁卯诏上津丰阳二县隶金州 资政殿学士提举临安府洞霄宫王次翁以旧职致仕次翁自言疾势困重乞纳禄故也太师秦桧怜之馈问不绝 集英殿修撰提举江州太平观黄龟年落职令本贯福州居住龟年为御史尝论秦桧之罪至是寓居四明右司谏詹大方奏龟年</p><p>昨缘謟附匪人搢绅不齿今当朝廷清明之时自宜退听深藏而乃覆出为恶凌压百姓干挠郡政害及一方上览奏曰此岂士人所为乃有是命</p><p>己巳直龙图阁知临安府张叔献升敷文阁待制</p><p>辛未封普安郡王妇郭氏为咸宁郡夫人给内中俸郭氏祥符人故奉直大夫直卿孙也</p><p>癸酉侍御史李文会试御史中丞右司谏詹大方试右谏议大夫</p><p>丁丑诏四川路内藏钱帛并易轻赍赴行在惟绢以本色</p><p>戊寅内出镇圭付国子监以奉文宣王先是有司请以药玉或珉石为之上曰崇奉先圣岂可用假玉</p><p>左朝奉大夫秘阁修撰赵子偁既卒诏侍从台谏集议普安郡王当持何服议者张澄李文会秦熺周三畏王焕刘才邵詹大方张叔献叚拂何若游操奏检照国朝会要嘉祐四年九月诏使臣内殿崇班太子率府率以上遭父母丧并听解官行服宗室解官给俸所有普安郡王持服乞依故事庚辰秦桧进呈上曰初议养宗室子今子偁死若不使之持服则非本朝典故宜从其议熊克小历云普安郡王瑗以父子偁身故</p><p>乞持服日历议状全文不云王自陈当考 瀛海军承宣使知合门事充大金报谢副使郑藻改镇东军承宣使日历不言所以程敦厚外制集有华州观察使傅忠信改除制词云朕方务昭大信以固圉故推长利而正名可温州观察使</p><p>二月壬午朔尚书工部侍郎王焕充宝文阁直学士知平江府从所请也</p><p>癸未宰执奏榷货务茶盐推赏事上因论祖宗茶盐之法纳粟于边请钞于京公私皆便不惟边面可实而又免转输之劳朕尝思祖宗立法无不善者岂可轻议变易上又曰朕因前日金使须要射以谓武备不可一日弛深虑边事宁息诸军稍怠朕见造金银椀将因暇日亲阅用</p><p>此旌赏以劝激之熊克小历载此事于二月戊寅按二月无戊寅戊寅乃正月二十六日不知克何以差误
 少傅镇潼军节度使江南东路安抚制置大使判建康府兼行宫留守信安郡王孟忠厚与资政殿学士知绍兴府楼炤两易 
左承议郎潼川府路转运判官杨椿改本路提点刑狱公事时诸路漕臣多献羡余独椿无所献帝曰今疮痍未瘳愧不能裕民力其肯掊克以资进身耶</p><p>乙酉左朝奉郎江南东路制置大使司参议官朱敦儒为两浙东路提点刑狱公事</p><p>丁亥诏川狭宣抚司便宜合换给文字限一年陈乞尽今冬毋得受先是宣抚副使郑刚中乞将磨勘酬赏等事收还省部却将军旅事务</p><p>便宜施行故吏部以为请焉 靖州乞依旧置新民学教养溪洞归明子弟以三十人为额从之</p><p>戊子国子司业高闶等率诸生上表请视学手诏宜允 故左朝奉郎刘长孺特赠二官录其家一人以权华阴县日死事故也长孺已见绍兴九年</p><p>己丑福建安抚使叶梦得乞将见拘留海船与不系籍船户轮流差使上曰不惟海船一事民间积欠亦可放秦桧曰自来诸州各乞放积欠为惠不均欲令户部取诸路之数条可蠲者以闻上曰善因言朕顷在山东河北备见民间利病如官司锢吏下乡催科此适足资其为奸耳</p><p>乃诏江浙等路绍兴八年以前拖欠并与蠲之放欠指挥在此月癸巳今并附此熊克小历载福建帅司所奏在甲申今从之日历中兴圣政内史臣曰圣人中心之仁譬犹谷之有种也上因海船之请而遽及于逋负盖其爱人利物之诚根于圣性故有以感发之而仁不可胜用矣</p><p>辛卯复置教坊凡乐工四百有十六人以内侍充钤辖三十一年六月罢</p><p>甲午上谕大臣曰昨尝降旨诸军拣汰人数令便招填可严切行下不然闇损军额不可不虑恐缓急误事 时皇太后筑外第有迁徙居民处上命临安倍支般挈之费仍对拨官屋居之毋令失所二事熊克小历系之三月甲子今从日历</p><p>乙未钧容直乞推赏上曰可与支赐仍降旨为第一次祗应有劳今后并依此体例庶绝其后来希望耳</p><p>丙申上谓大臣曰近见郑刚中奏减民间科须数目不少朕闻之颇喜自是四川之民当少苏矣 给事中兼权直学士院杨愿等送伴北使还入对自是率如之</p><p>戊戌初令四川都转运司岁拨緫制钱一百七十三万余缗市轻赍并细绢四万七千余匹绵四千五万余两赴鄂州总领司桩管自去秋以右护军统制田晟所部隶马司故取其赡军钱帛至今蜀中号田四厢钱是岁四川始取称提钱四十余万缗以备军费详见十八年四月乙</p><p>酉</p><p>丙午左通奉大夫参知政事万俟卨依前官提举江州太平观先是卨使金还太师秦桧假金人誉已数十言嘱卨奏于上卨不可他日奏事退桧坐殿庐中批上旨辄除所厚官吏钤纸尾进卨拱手曰偶不闻圣语却不视桧大怒自是不交一语御史中丞李文会右谏议大夫詹大方闻之即奏卨黩货营私窥摇国是卨再上章求去命以资政殿学士出守及入谢上问劳甚悉桧愈怒给事中杨愿因封还录黄乃有是命
 同知大宗正事士＜姾疼唬厩胱谘生以百员为额大学生五十小学生四十职事人各五人从之</p><p>己酉资政殿学士新知绍兴府楼炤过阙入见即日除签书枢密院事兼权参知政事
 中书舍人兼直学士院刘才邵祠部员外郎王观国并罢御史中丞李文会论二人皆以附万俟卨为腹心中怀异意自作弗靖若久在朝必害至治乃以才邵知漳州观国知邵州 
军器监陈康伯权尚书吏部侍郎尚书左司郎中李若谷权工部侍郎以将出使也 枢密院检详诸房文字吴秉信守右司员外郎 仓部员外郎王循友为枢密院检详诸房文字 
奉国军节度使知金州兼枢密院都统制郭浩检校少保以将还镇也</p><p>三月壬子朔上谓大臣曰闻临安府官地民间见佃者近日颇为豪强所夺至毁其屋宇此事在民利害甚大宜令禁止仍旧给与小民</p><p>癸丑秦桧等奏选除武岗军守臣上曰猺人当安不可扰烟瘴之地遣兵讨伐视他处尤难不可不慎</p><p>乙卯辅臣进呈诸路未发上供钱粮数上曰江浙京湖积年拖欠皆虚数绍兴十年以前除形势及第二等以上户外悉蠲除之仍出榜晓示官吏故违许之越诉于朝 资政殿大学士提举临江府洞霄宫张守为江南东路安抚制置使兼知建康府</p><p>丁巳以右护军选锋左右游奕军为马军司第五至第十将管军田晟部曲始至行在故也</p><p>庚申户部尚书张澄乞诸路坑冶委的有名无实去处令宪漕司别立酌中课额仍觉察无令有力之家计嘱幸免致下户受毙上曰宁于</p><p>国计有损不可有害于民若富藏于民犹国外府不然贫民为盗常赋且将失之此有若所谓百姓足君孰与不足者也 尚书礼部侍郎秦熺免兼资善堂翊善从所请也权礼部侍郎段拂兼资善堂翊善熺免兼资善必有说</p><p>丁卯改岷州为西和州金人避阿古达讳更为祐州至是改之与阶成凤州皆隶利路 端明殿学士川陕宣抚副使郑刚中改四川宣抚副使去狭字日历无此今以会要修入</p><p>己巳上幸太学祗谒先圣止辇于大成殿门外步趋升降中兴圣政史臣曰治道莫盛于尧舜而夫子则明尧舜之道者也故欲举尧舜之</p><p>治必先推本明尧舜之道者退御敦化堂命礼部侍郎秦熺执经国子司业高闶讲易泰卦权侍郎正刺史已上并与坐讲毕赐诸生席于庑下啜茶而退遂幸养正持志二斋观诸生肄业之所赐闶三品服熺与学官皆迁官诸生授官免解赐帛如故事中兴圣政臣留正等曰学校以教之王政之本也乐育人材菁莪之义也士不素养而求一旦之用犹兵不禁练而责其一日之战也太上皇帝兴太学以养天下之士虑其未广又下增员之令譬之嘉榖种之力者获必丰养之至者才难何虑矣
 诏今后臣僚有面剌大字或烧炙之人许入见时诸将多起于群盗上既命更迭入朝统制官李用者面刺双旗合门以为疑故审于上而有是命此以会要增修</p><p>壬申太师秦桧言陛下文德诞敷干戈载戢乃者祗谒先圣遂幸太学躬行之化乃在斯举臣不胜庆幸乞宣付史馆仍许拜表称贺上曰非卿力主和议兵革休息则学校何由兴所请宜依故事熊克小历云上幸太学言者以为盛事乞宣付史馆盖误
 权尚书礼部侍郎兼权实录院修撰兼资善堂翊善叚拂试中书舍人兼职如故 
国子司业兼崇政殿说书资善堂赞读高闶权尚书礼部侍郎徽猷阁直学士胡寅闻之移书责闶曰太学者明人伦之所在也阁下召自闲废有成均之命窃自计曰今天下方无三纲斯人之所以来乎及见请视太学之表寅心惕然不意阁下有所请而有斯言也昔秦楚敌国怀王不还楚人怜之如悲亲戚盖忿秦之以强力奸诈加于其君使不得其死其憯胜于加之</p><p>刃也太上皇帝我中原受命之主劫制强敌生往死归此臣子痛心切骨坐薪尝胆宜思所以必报者也而柄臣者乃敢欺天罔人以大讎为大恩乎昔宋公为楚所执楚子释之孔子笔削春秋乃曰诸侯盟于薄释宋公不许外国之人得制中国之命也太母天下之母其纵释乃在外国之君此中华大辱臣子所不忍言者也而柄臣者乃敢欺天罔人以大辱为大恩乎大宋基业封疆皆太祖太宗收用英俊勤恤民隐躬擐甲胄与天下士夫劳苦以得之人累圣严恭寅畏不敢荒宁而守之者也今关河重地悉为敌封园陵暴露不得瞻守宗族拘隔不得相见土地分裂人民困苦不得鸠集冤恨之气外薄四海不得伸雪而柄臣者方且施施然厚诬天下自以为有大功乎阁下受其知遇何不勤勤恳恳而为之</p><p>言乎言而或听天下国家实幸甚也晋朝废太后董养游太学升堂叹曰天人之理既灭大乱将作矣则远引而去今阁下目睹忘讎逆理北面事敌以苟晏安之事犹偃然为天下师儒之首既不能建大论明天人之理以正君心乃阿谀柄臣希合风旨求举太平文具之典又为之词曰云云欺天罔人孰甚焉是党其恶也人皆谓阁下平生志业扫地去矣数十年积之而一朝毁之乎春秋之业诛国贼者必先诛其党历观往古人君以无道行者犹不能终况人臣而敢肆然以无道行之乎一旦明天子监乱亡之祸赫然震怒以咎任事者呜呼危哉岂不与董养异哉阁下不及今翻然改图则必与之俱矣
 尚书右司员外郎吴秉信守起居舍人 御史中丞李文会言建宁军承宣使提举江州太平观解潜本</p><p>赵鼎之客不从和议及和议之效既著居常不乐明州观察使浙西马步军緫管辛永宗好撰造言语变乱是非二人者守官寄居皆在平江冲要之地倡为异说恐使命往来传闻失实旋致疑惑诚为未便诏永宗移湖南副总管潜责濠州团练副使南安军安置何俌龟鉴曰窜王庶桧怒其不附和议也窜胡铨桧怒其曾沮和议也论赵鼎论曾开论李弥逊而此心无愧之张九成既与之编置不肯附和议之解潜亦从而谪居焉王次翁之力排赵鼎则喜之孙近之请名张浚则恶之生杀废置惟已所欲异时贤士五十三人皆欲置之死地狱成未上而桧则自毙矣天之所欲又岂人之所能为哉</p><p>癸酉秦桧进呈讲筵阙官因言陛下圣学日跻寔难其人上曰朕学问岂敢望士大夫但性好读书桧曰士人读书固多但少适用若不适用或托以为奸则不若不读之为愈上又曰王安石程颐之学各有所长学者当取其所长不执于一偏乃为善学桧曰陛下圣学渊奥独见天地之大全下视专门陋儒溺于所闻真泰山之于邱垤也乃以御史中丞李文会兼侍读右谏议大夫詹大方权礼部侍郎高闶并兼侍讲闶仍兼资善堂翊善太学博士陈鹏飞兼崇政殿说书尚书礼部侍郎秦熺兼直学士院</p><p>乙亥上出文宣王赞刻石赐学官高闶言陛下赞文形容先圣盛德无愧于古上曰唐明皇作赞文乃斥先圣先师之名非尊儒重道之意</p><p>闶曰此尤见圣学高出前代帝王之上其后上又悉赞七十二子</p><p>丁丑左奉议郎敕令所删定官李朝正守尚书户部员外郎 司农寺丞宋贶为金部员外郎贶歙县人初见绍兴十一年七月</p><p>戊寅尚书省勘会赵鼎李光折彦质该去年郊恩合行检举诏更俟一赦取旨 右宣教郎新湖南安抚司参议官王铚献祖宗八朝圣学通纪论诏迁一官</p><p>己卯左中大夫提举临安府洞霄宫富直柔复端明殿学士 右宣教郎新利州路提点刑狱公事李志行乞戒饬诸路帅臣监司将前后</p><p>所承＜嶅彩见＞恤民力及恤刑诏书恪意奉行违者重寘典宪上曰二事皆切中时病方今兵革既息惟＜嶅彩见＞恤民力钦慎庶狱是为急务可令有司申严立法行下</p><p>庚辰诏诸军应有刻板书籍并用黄纸印一帙送秘书省</p><p>夏四月癸未葬柔福公主主既死从梓宫者以其骨归至是葬之</p><p>甲申诏刑部将半年以上未结绝公事行在委本部外路委监司责限结绝内日月稍远者取问因依申奏以都省言四方多滞狱也</p><p>丙戌命太师秦桧提举制造浑仪诏有司求苏颂遗法来上上谓桧曰宫中已制成小范可以窥测日以晷度夜以枢星为则盖枢星中星也非久降出用以为式但广其尺寸尔遂命内侍邵谔专主其事
 
将作监丞苏籕面对乞取近世儒臣所著经说集而成编以补唐之正义阙遗上谕秦桧曰此论甚当若取其说之善者颁诸学官使学者有所宗一则师王安石程颐之说者不至纷纭矣籕初见绍兴三年九月
 左承议郎林待聘充敷文阁直学士知衢州待聘初免丧乃有是命 
责授左朝散郎秘书少监漳州居住孙近责授左朝奉郎秘书少监筠州居住范同并复三官提举江州太平观近兴化军同池州居住用尚书省检举也 
显谟阁学士提举亳州明道宫曾楙卒</p><p>丁亥秦桧奏乞禁野史上曰此尤为害事如靖康以来私记极不足信上皇有帝尧之心禅位渊圣实出神断而一时私传以为事由蔡攸吴敏上皇曾谕宰执谓当时若非朕意谁敢建言必有族灭之祸楼炤曰上皇圣谕亦尝报行天下所共知也桧曰近时学者不知体人谓司马迁作谤书然武纪但尽记时事岂敢自立议论
 秘阁修撰知虔州薛弼言江东镇民居木柱内有天下太平年五字适符上元甲子之岁此殆天发其祥非人力所能为诏侍从同观仍送史馆</p><p>庚寅皇后谒家庙推恩外家</p><p>甲午执政奏呈得泗州牒金人复索淮北人之在南者上曰第令边臣报以朝廷见依誓书发遣盖誓书所载淮北人遣归者取其情愿也秦桧曰如此甚便楼炤曰早来秦桧所论仰符圣训赵甡之遗史今年四月命州县刷遣前后归明人发还金国乃与秦桧奏对之语全不同
 
命侍卫马军司将官张守忠往福建捕盗时海贼朱明炽甚将官武功大夫张深与战而死故遣守忠捕之上谓大臣曰民愚为盗不足荡平第忧被驱胁虽释其罪使之归业生理已荡析矣</p><p>乙未吏部奏以左朝请大夫主管台州崇道观赵令衿通判德安府时令衿以事至临安御史中丞李文会论令衿顷在建康为郎官适淮</p><p>西之变乃以急速请对实为大臣游说陛下察见奸伪即赐罢黜今乃恬然不顾依旧奔走省谒于此诏送吏部仍日下出门</p><p>丙申显谟阁直学士提举江州太平观刘宁止卒</p><p>戊戌权吏部侍郎陈康伯为报大金贺生辰接伴使容州观察使知合门事曹勋副之自是岁为例勋仍以尝将到先朝御笔及编修接送馆伴例册有劳迁保信军承宣使</p><p>庚子军器监丞苏策转对乞远方之民委有孝行者令州县以闻乞行旌表诏申严行下策轼孙也</p><p>辛丑少傅判绍兴府信安郡王孟忠厚乞朝永祐陵等歹□赞宫许之忠厚既朝陵将入见谓寓居新湖南安抚司参议官王铚曰忠厚与秦会之虽为僚婿而每怀疑心今当入朝欲求一不伤时忌对劄铚言元祐中姚麟以节度使守蔡建言乞免带提举学事朝廷许之忠厚喜即入奏如铚言诏可寻又降旨武臣帅守并免系衔自是以为例此据王明清挥麈录附入日历未见</p><p>甲辰少保领殿前都指挥使职事杨存中请诣太学谒先圣上曰学校既兴武人亦知崇尚如汉羽林士皆通孝经况其他乎</p><p>丁未西南小张蕃贡方物诏广西经略司受而答之</p><p>己酉诏诸州秋试官所差不足或无经术精通之人许于见任祠官中通选以邵武军军学教授宋藻代还有请也</p><p>五月按是月辛亥朔壬子诏左承议郎知均州范寅宾措置乖方引惹生事可特除名勒停寅宾初见绍兴二年九月措置事当考</p><p>甲寅将作监米友仁权尚书兵部侍郎</p><p>丙辰饶州言右迪功郎姜楼等献钱十万缗以助国用上曰国用有常自不至阙不然虽多亦有不足之患其还之 右金吾卫上将军王舜臣复检校少师岳阳军节度使提举佑神观舜臣徽宗王贵妃之父也靖康初倒纳节至是特复之 诏四川宣抚司就阶成西和凤州募兵</p><p>赴行在先是右护军都统制吴璘言西边可募卫兵上谕辅臣曰诸军招填阙额类是南人恐西北寖损数年之后始见其弊兼诸路军器物料近多不到方闲暇时尤宜整治秦桧曰外议妄谓朝廷讲好休兵不以武备为急不知除戎器戒不虞圣虑未尝忘也</p><p>丁巳诏秘书省火禁依皇城法</p><p>己未御史台检法官汪勃主簿黄应南并为监察御史应南邵武人也</p><p>甲子资政殿学士签书枢密院事兼权参知政事楼炤罢御史中丞李文会右谏议大夫詹大方论炤素无绳检交结蔡京亟改京秩其帅</p><p>绍兴不恤国事溺爱二倡诏以本职提举江州太平观 初作都亭驿</p><p>乙丑御史中丞兼侍读李文会言权尚书礼部侍郎兼侍讲高闶初为蔡攸之客媚蔡京以求进复录程颐之学徇赵鼎以邀名权工部侍郎王师心奉使大金专务嗜利起居舍人吴秉信机巧便利专结楼炤此三人者若久在朝必害至治诏以闶知筠州师心知袁州秉信知江州先是上在经筵尝谓闶曰向来张九成尝问朕左氏传载一事或千余言春秋只一句书之此何也朕答之云圣言有造化所以寓无穷之意若无造化即容易知乃常人言耳闶曰说春秋者虽多终不能发明正如窥造化矣上曰九成所问极是闶曰陛下所答亦极是上因问九成安否</p><p>翌日谓秦桧曰张九成今在何处桧曰九成顷以倡异惑众为台臣所论既与郡乃乞祠观其意终不为陛下用上曰九成清贫不可无禄桧疑闶荐之呼给事中兼侍讲杨愿询其事文会即劾闶是日拜文会端明殿学士签书枢密院事兼权参知政事自是执政免即以言者代之吕中大事记曰自如渊擢中丞而巫伋郑仲熊李文会之徒除授悉由密启欲窜逐诸贤则使之露章而论其罪欲斥去执政则使之弹击而补其阙而台谏之权在桧矣</p><p>丙寅太常谥故观文殿大学士张商英曰文忠按勾涛为商英请谥在绍兴七年不知此时何以方举行</p><p>丁卯左奉议郎诸王宫大小学教授葛立方言陛下决策定计成此中兴亲迎长乐之銮舆坐息边陲之烽火格天之业夐无前比臣虽贱微惴惴然惟恐谗说溃成动摇国是蚤夜思之弗置也伏望特降诏旨申敕臣工使之精白一意上承休德如有怀奸弗靖煽惑士流者令御史台觉察流之四裔永为臣子不忠之戒从之立方胜仲子也绍兴二十九年朱倬论立方尝请与秦桧不合者立为党碑桧虽不从人皆怒骂恐即是此时也
 大理评事孙敏修请罪人不以赦降原者遇非此赦或再遇大礼赦虽有专条亦听原免从之近制犯私茶盐及擅支常平钱之类皆不许引海行法原赦至是用敏修言始除其律焉</p><p>戊辰权尚书吏部侍郎陈康伯假吏部尚书充大金报谢使以金来贺生辰故也上欲用右武大夫嘉州防御使钱恺为副恺方持母丧乃起复故官假保信军承宣使知合门事
 
左朝散郎尚书吏部员外郎黄达如降一官放罢坐前知南雄州日私役禁军贩易物货故也事初在绍兴十二年十一月达如为提点坑冶司所按赃污钜万狱既上虽秦桧亦不能掩仅此罢黜人亦快之</p><p>己巳金主始遣骠骑大将军安国军节度使乌雅和通议大夫行大理少卿孟浩来贺天申节遗上珠一囊金带一条衣七袭色绫罗纱縠五百段马十匹自是岁如之 右正言詹大方言左朝散郎新知遂宁府苏符居论思之地识虑暗浅朝廷畀之便郡而踰年不行徘徊近地窥</p><p>伺时事人为切齿诏降符二官趣之任</p><p>辛未天申节文武百官金国人使上寿于紫宸殿故事北使上寿毕同百官殿上赐酒三行次赴筵于尚书省至是特就驿燕之仍以执政官押伴</p><p>癸酉大燕垂拱殿</p><p>甲戌秦桧奏昨日殿宴大金人使执礼甚恭可见其乡慕之心上曰乐语之类朕亦尝观待之厚矣彼安得不然也 初两浙转运副使李</p><p>椿年置经界局于平江府守臣直秘阁周葵见椿年问之曰公今欲均税耶或遂增税也椿年曰何敢增税葵曰苟不欲增胡为言本州七十万斛椿年曰若然当用图经三十万数为准时秦桧怒葵不已椿年因奏葵在郡锡宴北使饮食臭腐致行人有词葵坐落职主管台州崇道观自是投闲十一年按葵行状其罢平江在此年而日历会要皆不见未知在何月日</p><p>丙子秘阁修撰江南东路制置大使司参谋官马观国充敷文阁待制提举佑神观秦桧将遣观国还北地故特迁之</p><p>丁丑北使辞行自是留馆中率不过十日 左宣教郎王之望行太学录之望榖城人初举进士考官孙道夫异其文欲置魁等众议不同</p><p>他日知贡举朱震持以示人曰此小东坡也</p><p>戊寅命秘书省补写黄本书籍</p><p>己卯右谏议大夫詹大方为御史中丞仍兼侍讲监察御史何若为正言 监察御史汪勃守殿中侍御史监察御史游操试秘书少监</p><p>六月辛巳朔检校少保奉国军节度使知金州郭浩辞行 右朝奉郎曾惇知台州惇尝献秦桧诗称为圣相故以郡守处之此据绍兴二十八年七月叶义问劾疏修入自桧擅权凡投书启者以皋夔稷卨为不足比拟必曰元圣或曰圣相此据赵甡之遗史</p><p>甲申诏江浙等路州县酒税欠折坊场废坏纲运沉失仓库漏底委非侵盗者皆蠲之 左朝散大夫提举江州太平观兴化军居住孙近降三官移南安军住坐诈名士人鲍得朋为子壻奏补恩泽为台章论列也</p><p>戊子右迪功郎权国子录师古特改右承务郎通判叙州古即维藩也初以幸学恩应改秩而吏部谓古文学摄官当俟注正官日收使国子司业宋之才言特恩与常格不同乃有是命 广西经略司言安南请入贡诏使人免到阙贡物就境上交割仍优答之</p><p>辛卯普安郡王府学教授赵卫等言王已诵文选稍通经书意义可学为文诏令读左氏传对句及评议故事</p><p>壬辰四川宣抚副使郑刚中言已减四川和籴米一年 广西经略司言西南大张蕃武泰军请入贡诏本司受而答之</p><p>癸巳尚书兵部员外郎钱时敏为右司员外郎兼权起居舍人上览除目曰神宗圣训云左右司便是学为宰相岂可不慎择时敏溧阳人也时敏摄右史都司题名在此月
 太学博士兼崇政殿说书陈鹏飞守尚书礼部员外郎 太府寺丞张子仪行屯田员外郎 
宣州言泾县魔贼俞一等窃发上曰两国修和并无科须民何乃为盗监司每奏无事魔者今乃有此可令取问时提点刑狱公事洪兴祖已代去乃降兴祖二官为左奉议郎自今不得与监司差遣兴祖行遣在六月甲辰于是守臣秦梓遣兵捕灭之后迁一官梓转官在十月</p><p>乙未上谓大臣曰浙东福建被水灾处可令监司躬往悉力赈济务使实惠及民毋为文具时江浙福建同日大水建州水冒城而入俄顷深数丈公私庐舍尽坏溺死数千人严州水暴至城不没者数板右奉议郎通判州事洪光祖光祖初见建炎三年三月集舟以援民且区处山阜给之薪粥卒无溺者衢信处婺等州民之死者甚众林泉野记云严衢信处婺州等州大水士民溺死数百万秦桧隐而不奏有开言者必罪之按日历五月戊辰上宣谕婺州水涨事今又及此则桧非不奏但不尽奏耳
 秘书省正字吴芾转对言江浙之地军兴以来人苦贵籴望申命有司凡米之税悉从蠲免庶几民被实惠诏户部看详芾仙居人也</p><p>丙申诏赵子偁许用普安郡王除节度使特赠太子少保令秀州量行应副葬事
 
右武大夫华州观察使提举佑神观白锷特刺面配万安军时闽浙大水锷乃自北方从太后归者宣言爕理乖缪洪皓名闻中外顾不用太师秦桧闻之奏系锷大理寺锷馆客张伯麟尝题太学壁曰夫差尔忘越王之杀而父乎伯麟亦下狱狱具锷坐因伯麟尝问何故不用廉访使锷答以任内臣作耳目正是祖宗故事恐主上不知因出言指斥案奏乃有是命伯麟亦杖脊剌配吉阳军御史中丞詹大方即奏皓与锷为刎颈交更相称誉诳惑众听时皓以徽猷阁直学士知饶州丁酉诏皓提举江州太平观</p><p>己亥尚书礼部员外郎兼崇政殿说书陈鹏飞兼资善堂赞读
 
是日上谕秦桧曰蒋璨守镇江更不任事只是避事卿等可择人代之至如扬州在淮东尢为冲要守臣亦不可不择桧因言二十年来人人但知为已靖康间陛下奋不顾身亲至军前当时若避事不出亦可上曰朕以宗庙社稷为重一身不恤也蒋璨八月壬午放罢扬州守臣许中七月壬申奏祠</p><p>庚子左通奉大夫提举江州太平观万俟卨降左中大夫归州居住李文会在中司论卨兄右朝散大夫止以嬖妾为兄女嫁士人林谠奏受将仕郎止除名谠送二千里外州编管而卨有此命</p><p>辛丑御史中丞詹大方言陛下作新庶政光启中兴而士大夫轻于为国重于谋身前此事之未定且进且郤利于已身则就之谋及国家则避之今事之既成时向安平则专务进取阴交伺隙此风不革最害治之大者伏望明诏大臣崇奖廉隅退抑奸险将见大小之臣咸怀忠良中兴之盛可立而待诏榜朝堂</p><p>甲辰淮东转运判官汤鹏举言五月乙亥楚州盐城县海水一概澄清秦桧请率百官入贺上曰自太祖平定天下太宗时干戈偃息真宗</p><p>时祥瑞甚多祖宗圣语止于丰年为瑞第可付史馆不必受贺桧曰不受贺尤见大体</p><p>乙巳诏国子监置小学先是监尚书六部门程允元转对援故事有请前十日擢允元太府寺丞至是行下允元建请在四月戊申</p><p>丙午右正言何若言陛下倚任忠贤排屏奸慝盖深知致治之要臣望陛下独观昭旷之上以照临臣下审知其君子也则信任之知其小人也则斥逐之如是则一心狥国者得以辅治异趣而狥私者不能以害治中兴之业愈久而愈隆矣上览疏谓秦桧曰朕任台谏正要分别君子小人若小人者但时察而去之斯不害治矣熊克小历但书何若乞进君子退小人六字非其本旨今依日历所载摘书之克又称上谕若云</p><p>云此乃秦桧进呈所得圣语克误也</p><p>建炎以来系年要录卷一百五十一</p><p>建炎以来系年要录卷一百五十一金人地名考证</p><p>乌雅原书作乌延误今改正</p><p>阿古达原书作阿骨打误改见卷一&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235619.html' class='pagedaohang'>【上一篇】<i>:卷一百五十二</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235617.html' class='pagedaohang'>【下一篇】<i>：卷一百五十</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>