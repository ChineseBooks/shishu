<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百八十一</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百八十一</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235589.html' class='pagedaohang'>【上一篇】<i>:卷一百八十二</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235587.html' class='pagedaohang'>【下一篇】<i>：卷一百八十</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴二十有九年岁次己卯 
金海陵炀王亮正隆四年春正月丙辰朔上以皇太后年八十诣慈宁殿行庆寿之礼宰执使相皆进上寿礼物诏庶人年九十宗子女若贡士以上父母年八十者皆授官封文臣致仕官大夫以上并赐三品服僧尼道士八十巳上者赐紫衣及师号有差宰执沈该率百官诣文德殿称贺用建隆故事也班退上御垂拱殿受北使礼
 大理寺言狱空</p><p>丙寅右武大夫容州观察使荆湖南路马步军副总管傅选责靖州团练副使惠州安置以帅臣魏良臣劾其贪暴也选初以证岳飞得进及是始斥</p><p>丁丑左朝奉郎马骐行军器监主簿用杨椿荐也 直敷文阁知盱眙军杨抗升直徽猷阁再任</p><p>己卯诏故洪州观察使王彦累立战功赠典未称特赠安远军节度使</p><p>庚辰右正言朱倬言陛下对越上穹凡厢禁铺兵之逃遁者咸以赦免然有非军伍而流落山海间者尚有四焉一者海贾顷因市道交争互相杀戮二者私商阑出为人所告官司见行收捕三者游手废业之人比因强夺财物或致伤犯势不可还四者篙工水手曾从海寇景迹昭著物色根寻此曹自闽浙二广十数为群无所得食窜伏山海亡路自新日深月长别恐生事望诏诸路帅守多方招诱给据免罪或愿充军或欲归农随其所乞从之
 
左正言何溥请禁诸州科卖仓盐上曰盐虽民间常用之物不可一日阙至于科卖则为大害朕顷在京东目击此事州县抑民均买谓之计口食盐其后盗繇此起今当严禁止之史臣曰榷弊法也而又计口抑配以虐取之民将何堪此后世一切之政徒谓其食用所须官有必鬻之令莫我违者敢为不恤以欺吾君也民知其不吾恤亦轻于为盗此固圣君之所动心也其后福建盐纲有岁鬻名额以率价于民者亟命革之君之仁至矣
 尚书驾部员外郎冯舜韶知黄州</p><p>辛巳宰执进呈起居舍人兼权中书舍人张孝祥劄子庆寿诏书凡通籍于朝者皆貤恩其父母孝祥父祁见任右承议郎母时氏以亲父官方封孺人欲望特许依孝祥官序引用恩诏加封从之此为孝祥被章事始</p><p>壬午端明殿学士李文会遗表闻初命进三官致仕至是赠左中奉大夫既而中书舍人洪遵言文会奴事秦桧排斥忠良改秩三年而登政府及守成都贪毒弛缪动为民害望罢其恤典以慰蜀人诏赠官勿行其致仕遗表恩泽共与二人而巳</p><p>癸未诏诸路新增沙田芦场为风水所侵者其租皆减半 殿前司乞诸军买扑酒坊更立一界以助军用从之魏良臣之执政也建议尽收诸军酒坊事巳行复令立一界收结绍兴二十六年二月五日良臣以是罢政既而江上诸军援殿前司例有请皆从之</p><p>甲申大理评事潘景圭言诸州狱讼有罪状显著而不能决者皆奸猾玩法而胥吏因之以为利望自今三经翻异而不移前勘者取旨送大理寺去行在千里外者委监司选官就劾监司有妨请移邻路差官从之景圭处州人也
 
权刑部侍郎兼详定一司敕令黄祖辞言见修吏部七司条法欲将旧来条法与今事体不同者立为参附参照施行上谓宰臣曰祖宗成宪不可废也存之以备照用甚当但今所修法须与祖宗法意不相违背仍谕与详定官
 左朝散郎致仕宋郭儒卒</p><p>是月名永宁导江县金马碧鸡神祠曰昭应 
金主亮诏自来沿边州军设置榷场本务通商便于民用其间止因随处榷场数多致有夹带违禁物货图利交易及不良之人私相往来未为便利可将密寿颍唐蔡邓秦巩洮州凤翔府等处榷场并行废罢只留泗州榷场一处每五日一次开场仍指挥泗州照会移文对境州军照验施行</p><p>二月丙戌朔宰执进呈盱眙军申缴北界泗州牒奉尚书户部符付下圣旨废罢密寿等州榷场只存留泗州一处诏盱眙军榷场存留余并罢安丰枣阳军光州花靥镇时事出其不意南北商旅弃物货而逃者甚众既而无所得食渐致抄掠议者请严责州县捕之上不听命给之裹粮各使归业久之遂定熊克小历云诏沿边榷场数多致夹带禁物私相往来可留泗州盱眙军两处余悉罢之按此乃泗州牒中所坐金诏之语克误也金人又于泗州增榷场屋二百间于是盱眙亦如之仍创给渡淮木牌增守卒焉三月丙寅指挥今就附此
 奉国军节度使开府仪同三司领御前诸军都统制职事判兴州吴璘为少保 
初昭庆军承宣使致仕王继先欲得节钺使其徒张孝直等三人校本草献之诏秘书省修润刊印孝直等皆进三官给事中杨椿言此但取古注图经合而录之其劳甚微而赏太重况多讹错不可传世诏前降指挥更不施行</p><p>丁亥权尚书吏部侍郎兼史馆修撰周绾引年告老除集英殿修撰知温州
 右武大夫知叙州石世逵再任以泸南沿边安抚使李莫言其政绩也 
初诸州铸钱监自绍兴以来或省或并其存者所铸亦希故兵匠有阙不补视旧数省十之三积其衣粮号三分阙额钱饶池江建严韶信衡南雄南安诸郡皆有之方提点坑冶司之未废也朝廷三次降铜本钱凡三十六万缗至是权户部侍郎提领铸钱赵令詪言诸州三分阙额钱巳积下六载今欲拨付诸监充铜本从之是后不复降本苐收诸州所桩以资鼓铸之用</p><p>戊子左朝奉大夫赵不愚知利州 左朝散郎文之奇通判阶州之奇初被荐召未至都而有是命之奇即告老而归二十年十月癸丑落致仕</p><p>己丑诏海商假托风潮輙往北界者依军法
 侍御史叶义问试尚书吏部侍郎起居郎兼权枢密都承旨洪遵试中书舍人吏部员外郎王佐守起居郎 
诏皇太后外家子孙亲属及本殿官皆进官封一等侄达州剌史讯惠州剌史为忠贵成三州团练使左中大夫直秘阁添差江南西路安抚司参议官杨持进秩一等侄妇会稽郡夫人韩氏政和郡夫人张氏并给内中俸皆以庆寿推恩也
 封吴璘妾刘氏为淑人袁氏李氏为硕人子三人赐五品服</p><p>庚寅右正言朱倬守侍御史 监察御史任古为殿中侍御史古奏事因请叶义问出台之由上曰义问在台称职今委其料理铨曹 左正言何溥为左司谏 监察御史都民望为右正言 右武大夫和州防御使江南西路马步军副都总管贾和仲为殿前司破敌军统制杨存中请之也</p><p>辛卯右朝请大夫知邵州王趯为荆湖北路转运判官 诏信州上清正一宫道士张守真特封正应先生守真道陵三十二世孙也</p><p>壬辰皇叔定江军承宣使同知大宗正事士篯为安庆军节度使
 直龙图阁提举台州崇道观钱端礼行太府少卿时上为右监门卫大将军荣州剌史愭纳妇选得端礼之女故召还而有是命 
诏临安府岁供修内司钱三万六千缗自今皆除之绍兴六年始供 忠翊郎思州边面同巡检田汝弼通管州事汝弼知思州汝端之弟以其兄自称疾病有请也</p><p>降授武翼大夫刘光远既卒上念其有使金之劳丙申复光远拱卫大夫利州观察使</p><p>丁酉诏蠲四川折估籴本积欠钱三百四十万缗 左武大夫和州防御使知鼎州刘纲添差两浙西路马步军副都总管临安府驻劄</p><p>戊戌禁以龟筒鹿胎玳瑁为饰用知枢密院事陈诚之请也 诏淮北商旅渡淮未回之人令临安府及沿淮守臣根刷限五日发遣如违限不行当牒送北界敢停者依故纵私渡法仍立赏五百千许人告有官司职任之人取旨重行窜责 是日雪又雨雹</p><p>己亥权尚书工部侍郎刘章兼权吏部侍郎 给事中兼侍讲权直学士院杨椿试兵部侍郎</p><p>庚子诏曾得解进士祖父母年八十已上特与官封京朝官年八十已上者与改章服选人使臣年八十已上愿致仕者加转一官以庆寿诏书所未及也 右通直郎韩元龙为司农寺主簿元龙知天台县用贺允中荐而召之</p><p>壬寅上谕大臣曰近户部会卖田钱数颇多此须令桩管近时士大夫持论多说百姓足君孰与不足见公家稍宽遽欲免民常赋不知缓急阙用取之甚难非时而科是谓横歛苟徒知施惠之虚名而不恤横歛之实害岂爱民之道也先是权户部侍郎赵令詪建议每县卖官田十万缗州二十万缗守令各进秩一等县二万缗州五万缗以上减磨勘二年有差至是会其数以闻故上有是谕
 宗正少卿杨偰权尚书工部侍郎</p><p>癸卯诏武泰军承宣使添差两浙西路马步军副都总管王安道右朝奉郎直秘阁两浙转运司主管文字王守道并令再任 两浙转运司言浚常熟县诸浦毕工</p><p>甲辰国信所言自来大金人使到驿告觅物色打造银器止是排办御龙直一面于本府呼索及付铺所造作欲乞并令当管通事置历抄转出豁庶绝奸弊从之</p><p>丁未封嗣濮王士輵第七女为永嘉县主第九女为永春县主从所请也</p><p>戊申权尚书吏部侍郎叶义问兼史馆修撰义问尝言有备无患陛下当密行之夫海道四方通会所宜预防则明言曰近日商舶不行盗多出没所以籍定船只以示禁戢淮甸隍池不全所宜预守明言曰近有越界盗马作过所以团结保伍以防奸盗若遣沿边戍卒则曰近日诸军劳逸不等所以议更戍者将以均之若讥察斥堠之滞则曰近日诸处案牍坠失所以革滞者防坠失耳至若拣军者岁时所常行牧马者就水草之地皆明言之彼亦无辞而发也凡此六者今日急务卒行则不及预备则有余矣</p><p>己酉上谓大臣曰闻江西境内有群聚而掠人于道者王纶曰艰食之民不得巳而为之未必皆啸聚也上曰凡灾伤处悉令赈济蠲欠已及二十七年不知州县奉行如何轻徭薄赋自无盗贼故唐太宗用魏徵之言行仁义既效且曰惜不令封德彝见之然德彝与虞世基辈皆隋朝佞臣误炀帝者太宗受命自当斩之以为奸佞之戒
 
秘书省校书郎兼国史院编修官汪澈言立国惟文武二道而人才尤不可偏要当求于无事之时陛下亲政以来除召四出滞者奋屈者伸然武臣中未闻有荐者且其抱才负气岂不愿效尺寸以幸一旦之遇望诏帅臣监司于本路大小使臣举智谋可充将帅勇鸷可率士卒者其侍从台谏官如有所知亦许论荐自孙道夫使还言金主亮诘以关狭买马非约恐将求衅于我士之有识者默为此虑而未敢显言为备澈因转对首有是请上从之</p><p>庚戌吏兵部请自武举承信郎以上人通注沿边亲民巡检县尉或监当窠阙始用何溥之言也
 
初诸路邮传每二十五里置一递役卒十有二人军兴以来凡通蜀道者皆增斥堠递九里一置其后黄敏行措置江浙荆襄之间旧无斥堠者一切创增大率一县递卒多至三百人既有月给又增俸麦衣粮食钱以禁军三人之费不能增一卒又令诸州通判县令皆于衔内带驱催递铺增支月缗岁废县官钱十余万缗至是秘书省校书郎兼权驾部郎官洪迈言其多废无所益乞将有斥堠去处应干省递并行减罢内铺兵并拨入所阙州充厢军从之</p><p>壬子新除直秘阁知庐州黄仁荣入见言前任温州点检违法田产巳根括到一万九千余亩见行出卖又拘收没官田土岁收谷租五千五百余石折纳价钱八千余缗欲同卖田钱并纲起发可以少助经费上曰卿向论鬻田巳令户部会其数矣何必往淮西也熊克小历载上语云卿向鬻田户部已得缗钱五百万矣按今年七月己酉彭合论卖官田之害而户部奏据江浙诸路月终卖钱一百一十万余缗则二月间无缘及有五百万缗或者仁荣行述墓志夸言之而克不详考也又按仁荣自奏温州官田事亦云见行出卖则是元未得钱可知今略修润令不失实癸丑以仁荣行尚书度支员外郎
 右武大夫和州防御使新两浙西路兵马钤辖刘纲为淮南西路马步军副总管兼权知庐州</p><p>甲寅诏顷在谪籍文武臣僚未经量移叙复死于贬所者令有司检举元犯具名以闻当议轻重别加恩典
 
左从政郎黄文昌言近蒙浙西提刑邵大受辟充崇德县令契勘巳差下范彤三年于兹行且赴上若以监司辟官之故遂令本人无故改替决为狼狈兼未曾到官安知其非廉吏伏望改正前命令范彤赴任庶几文昌获安廉耻之分诏文昌别与差遣文昌六月丙寅为任古论罢召命当考</p><p>三月丙辰朔诏今后四川类试用九月十五日锁院朝廷于帅臣监司内选差考试监试官各一员于锁院二十日前用金字牌遣降指挥在院官吏如有挟私违戾令监试径行劾奏余官制置司精加选差务尽公明不得苟简先是集英殿修撰周绾为吏部侍郎建言四川进士类省试所奏差试官乃取一路帅臣职司封部既异在院官吏势难总一欲望今后选差行在清强官一员或假以御史之名充监试诏礼部看详申省于是权礼部侍郎兼侍讲孙道夫言臣僚所乞委得允当但四川去行在遥远难以差官前去更合取自朝廷指挥故有是命是日道夫侍经筵犹请罢类试令赴礼部上曰早方与执政议今岁巳无及后举当遣御史监之道夫曰御史监试事体固重然所关防不过试闱中传义代名等弊其有前期投举业问题目以秘语为契验则无迹可寻必令赴礼部乃为允也此以王之望所撰道夫墓志及四川制置司事类参修熊克小历载道夫所言于今年六月末又以陈良祐撰杨椿墓志中所载监司子弟赴省事联书之亦误矣杨椿所言乃在去年七月乙亥此时椿不兼祭酒也
 秘书省校书郎兼国史院编修官汪澈为监察御史 
新除度支郎官黄仁荣依旧直秘阁提点两浙东路刑狱公事寻改知秀州仁荣至郡数月又得卖官田钱六万余缗诏减二年磨勘七月己亥指挥</p><p>己未权尚书工部侍郎杨偰充敷文阁待制提举佑神观从所请也</p><p>辛酉龙神卫四厢都指挥使荣州团练使阶成西和凤州路兵马都钤辖御前中军兼左军统制节制绵剑州屯驻军马知成州吴拱为枢密副都承旨后五日迁潭州观察使给真俸</p><p>癸亥上谓宰执曰祈雨略应未至霶霈且令断屠三日所免止是猪羊民间缘此竞食鸡鹅鱼虾之属害物命多过百倍可更断三日生命微物悉禁之 左朝散郎徐林知信州 司农寺丞叶颙知处州 夜雷声初作</p><p>戊辰资政殿学士知潭州魏良臣以皇太后上寿金器来献诏还之</p><p>辛未诏以浙西去岁水灾临安府养济人令展至三月终止</p><p>壬申右武大夫合门宣赞舍人福建路兵马钤辖殿前司左翼军统制陈敏为荆湖北路马步军副总管兼知鼎州 直宝文阁霍蠡卒</p><p>癸酉权尚书工部侍郎兼权吏部侍郎兼侍讲刘章罢初章在工部时郊恩赏赉给绢主胥欲以绢自入而下其直以与众众不服请于章章语胥曰如所直以市百缣可乎盖谩为词以折服之耳胥遂诬章以实令市绢有摘其语于言事者侍御史朱倬乃劾章尝令小吏市绢多所倍费＜婠勶-釒＞始上上愕然曰刘章必无此事倬执不巳章遂罢去熊克小历载此事于绍兴三十年盖差一年</p><p>甲戌右朝奉郎新知蒋州张祁为淮南转运判官兼淮南西路提点刑狱公事 新湖北副总管知鼎州陈敏入见上车战之法上谓知枢密院事陈诚之曰车战虽出古然用各有宜诚之曰非泽国所宜用同知院事王纶曰房琯犹败于中原况泽国乎上曰姑令三帅议之免令武臣有一得之叹然卒不行</p><p>丙子诏诸路州县绍兴二十七年以前积欠官钱三百九十七万余缗及四等以下户系官所欠皆除之宰执奏拟诏意上曰轻徭薄赋所以息盗岁之水旱所不能免傥不宽恤而惟务催科有司又从而加以刑罚岂使民不为盗之意故治天下当以爱民为本 权尚书吏部侍郎兼史馆修撰叶义问兼侍讲</p><p>丁丑诏帅臣监司侍从台谏岁举可任将帅者二员具材略所长及曾立功效闻奏用汪澈请也熊克小历并书于二月己酉今附本日秘书少监沈介权尚书吏部侍郎
 尚书左司员外郎王晞亮权工部侍郎 
大理评事赵善养言王者制民之产皆有定法盖所以抑兼并而惜民力也比年以来形势之户收置田亩连亘阡陌其为害甚者无如差役今官户田多差役并免其所差役无非物力低小贫下之民州县稍不加恤求其安裕乐业不可望也望命有司立限田之制以抑豪势无厌之欲户部奏品官之家所置田产依条格合得顷亩巳过限者乞免追改将格外之数衮同编户募民差役诏给舍同户部措置其后给事中周麟之等请品官子孙名田减祖父之半其诡名寄产皆并之满三月不陈许人告以其田之半归官余给告者其募人充役并募本县土著有行止人充从之善养故简献王曾孙也</p><p>甲申权礼部侍郎孙道夫言四川类省试巳降指挥选差监试考试官各一员今看详别试所收试避亲进士其利害关防比之类省试事体无异欲望亦自朝廷选差监试并考试官各一员所贵选举尽公仰副圣世取士之意从之</p><p>是月司农少卿总领四川财赋许尹始视事尹以备边故乞空名告身于朝得八百六十道其后累年间抑售于民者凡五百五十七道计直二百五十万缗蜀中大扰降告身不知在何月日按王之望奏劄称绍兴二十九年朝廷降到告身若干自是前官所乞故因尹交割附见更须详考
 
金主亮再修汴京命尚书左丞相张浩参知政事敬嗣晖董其役集诸路夫匠大兴宫室极其侈靡将徙居焉太府监魏子平权尚书右司郎中从浩行子平寻丁忧未踰月起复浩辽阳人也此以张悌正隆事迹宋翌金亮本末及赵可撰魏子平墓志参修志称从张太师修南京大内张太师即浩也子平已见二十八年五月</p><p>夏四月按是月乙酉朔庚寅诏大理评事贾选潘景圭等四人并与外任自今试中刑法而未历任者勿除用侍御史朱倬请选安宅子也
 起居郎王佐罢先是侍御史朱倬论刘章市绢事斥去之事见三月癸酉朝士皆知其冤而无敢言者佐独于上前极论其事倬怒劾佐植党怀奸诏与外任乃以佐知永州 
秘书省校书郎洪迈兼国史院编修官 召武信军承宣使鄂州驻劄御前军统制李横赴行在 
诏殿前司破敌军统制贾和仲与新湖北路马步军副总管兼知鼎州陈敏两易仍命敏以泉州左翼军二千人兼家属器械自海道赴行在左司谏何溥右司谏都民望言和仲尝知利州非法杀人不可胜数又尝知归州招聚不逞恣行残酷议者谓使充军下差遣尚虑凶横岂可使典边藩乃诏鼎州依旧差文臣而复以和仲为殿前司统制和仲罢命在是月己亥
 右朝奉郎新通判和州董长年降一官放罢仍不得于湖州诸邑居住长年居武康县私养亡命扰民为奸事闻故有是命</p><p>壬辰国子司业黄中贺金主生辰还时金主亮再修汴京以图南牧沈介为贺正旦使先还不敢言中归为上言彼国治汴京役夫万计此必欲徙居以见逼不可不早自为计时约和久中外解弛无战守备上闻矍然曰但恐为离宫也中曰臣见其所营悉备此不止为离宫若南徙居汴则壮士健马不数日可至淮上惟陛下深图之宰相沈该汤思退闻之诘中曰沈监之归属耳不闻此言公安得为此也居数日复往白请以妄言即罪思退怒至以语侵中时中书舍人洪遵亦请密为边备该等不听</p><p>己亥尚书右仆射汤思退言三省实总万几各有本省法自大观间修中书门下敕令格式历年巳久而尚书省第有省记条册望选从官两三人以典故法令参修三省成法来上从之其后敕局罢书不克成罢局在三十一年乾道六年七月丁酉修
 权吏部尚书贺允中言近有伪传臣所上书言时政者乞立赏格捕从之 镇江府火诏商贩竹木捐其税被火之家以常平米济之</p><p>庚子诏近令中外荐举武臣召到者无阙可处可增置带御器械四员</p><p>辛丑诏修临安府至镇江运河堰闸时久旱河涸纲运迟留又使人且至权户部侍郎赵令詪以为言故浚之 诏以唐西平王李晟配食武成王降李勣于堂下用右正言都民望奏也</p><p>壬寅国子司业黄中守秘书少监近例使北还者率得从官宰相以中言金有南牧意恶之故沈介迁吏部侍郎而以中补其处先是武成王庙生芝草武学博士朱熙载密为图以献熙载金坛人汤思退所荐也于是宰相召长贰至都堂责之曰治世之瑞抑而不奏何耶祭酒周绾未及言中指其图谓曰治世何用此为绾退而叹曰惜不使通老为谏诤官也芝草事据黄中墓志所书修入以李石诗考之芝草生在绍兴己卯盖今年事又云石时官忝博士职按石除博士在今年六月而周绾二十八年七月已自祭酒迁吏部侍郎黄中今年四月巳自司业迁秘书少监皆不同时不知绾虽迁侍郎仍兼祭酒或芝草生时石尚为太学录也石除学录亦在今年二月若以为绾未迁时事则是去年今年连有芝草生恐志或诗必有小误李石事详具今年十一月石罢博士
 左朝散大夫张柄卒</p><p>癸卯大理少卿金安节守宗正少卿 光禄寺丞韩彦直行尚书屯田员外郎 监察御史沈枢行尚书比部员外郎 
初有诏尽鬻诸司官田而两浙转运司营田九十二万六千余亩岁收稻麦杂豆等十六万七千余斛官庄田四万二千余亩收稻麦等四万八千余斛内稻麦充行在马料杂豆等粜钱纳激赏库转运副使提领营田赵子潚审于朝诏令出卖</p><p>丙午上谓宰执曰内外诸军朝廷未尝輙有役使而为主兵将佐运材营造非理致怨又回易物货本收其赢以助军用今乃虚饰增直折与军人掊歛百端所谓月给十不得二三又有纳直卖工坐妨教阅奸弊如此何以使其不窜而为盗卿等可面谕三衙禁止仍严行约束乃诏内外诸帅戒约将佐日下住罢如有违戾重致典宪三省枢密院觉察寻又于军门榜谕榜谕指挥在五月庚申
 
中书言私渡淮人巳立罪赏尚恐透漏诏武经大夫忠州剌史淮南东路马步军副总管宋肇措置检察时肇方自言效职淮东巳二十五年迁副使亦二十年尝从刘光远至泗州及收捕淮贼前后未曾磨勘后日诏肇特转武功大夫</p><p>丁未右奉直大夫荆湖北路提点刑狱公事向伯奋直秘阁知襄阳府 直龙图阁知襄阳府凌景夏知鼎州 诏自今金使到阙伴射官权令缀马步军管军班起居</p><p>戊申左司谏何溥言今吏员猥多吏部阙用五年而堂除隔两政内之寺监丞簿学官外之提举市舶皆预置代者朝廷执事官或出于宰相之推择或出于侍从之论荐除目一下士以为荣岂可冗授其人溢用其阙而下比于州县之职哉若居者未迁而来者不巳臣恐两政五年之阙因循遂用而所谓卿监郎官与大提转常平之属安保其不尔望深诏大臣爱惜名器毋轻假人使朝廷用阙常有余地冗员苟去勿复遽补庶以示士大夫敦劝之义从之</p><p>己酉左承议郎吕忱中知泰州既而殿中侍御史任古言忱中天资阴险所至贪墨前此特以父尝荐秦桧桧报私恩连倅婺信后以告讦林机得江东提监逮桧之死迹不自安欲欺罔朝廷以掩前过遂按王晌常平米事兴起大狱连逮甚众朝廷差官考实并无事迹缘此降罢泰为淮东望郡任匪其人且将害及一方＜婠勶-釒＞入命遂寝</p><p>辛亥宰执进呈秘书省正字王端朝请选县令上以县令员多皆由铨注难以悉举先是累诏监司帅守举按县令功罪虽间有发擿而未闻特荐一二人者盖专务行法而无旌赏使人歆艳恐非劝功之道乃诏县令有政绩者委诸司同荐不次升擢以风厉之
 左朝请郎新知蒋州孙镇移通州右承议郎通判濠州龚涛知蒋州 右朝请大夫知濠州鲍伃移知南剑州武功大夫刘光时知濠州 
侍御史朱倬言帝王立国强本之术在于节俭臣去冬尝乞内自省台寺监外洎监司郡守凡可以撙节者悉令条具蒙赐俞允今巳半载未闻内外官司条具来上岂官司以为不急之务与抑恶其害巳而不欲言之也臣谨缀其一二上渎天听契勘职事官既赋以厚禄矣而又身兼数职所得乃返多于本俸或以进书或以过局又在外焉此台省寺监之可节者州县之官其有俸给既优而复圭租丰衍高者岁至千斛少者亦不下三二百斛至有强敷价钱多量斛面不恤旱潦不认逃移此监司郡守之可节者欲望睿断悉从裁减在内或去其三之二或中分而节之在外以监司守倅为一等属官知县为一等丞参簿尉为一等降杀裁损务得其平仍乞将此撙节金钱内则别作库眼外则宪司主之一如祖宗封桩之法专以待激赏将士之勋庸拯救黎元之难苦非奉特旨不得巧作名目移用诏给舍台谏逐一取索同议裁减
 
中书舍人兼权枢密都承旨洪遵言瑞昌兴国之间茶商失业聚为盗贼窃虑日复一日驯致滋蔓望令州郡揭榜开谕许其自新其强壮可用愿充军籍者即时填剌发往诸军其不利为兵而愿归农者给凭放还复支路费仍于上供经总制钱内除克庶几失业之人有以安业从之</p><p>是月归朝官李宗闵上书言臣窃闻近者金人岐雍间伐木以造浮梁东京长安修治宫室迁诸路兵戍聚于关狭游骑千数出近边觇视虚实奸谋诡计未可窥测臣以疎贱冗散思效犬马图报万分之一区区管见可以裨庙堂末议者析为三事其一曰严守御方今天下根本在吴蜀辅车相依其势若手足之相应荆州据其中心腹之地也今襄阳扼荆州之冲又足以为荆州重轻而重兵皆驻武昌荆襄之间所以自卫者未固且襄阳在今为极边去荆州四百五十里无重山峻岭长江大河之险敌人驰轻骑不两日可至城下万一荆州为其所据吴蜀首尾不能救朝廷虽以刘锜镇荆州其威名固自耸闻邻国然无兵以自固虽太公穰苴尚何能为至于襄阳之兵不过千余人又皆疲懦安能以备缓急望俾刘锜将二万人分屯荆州要害更令不住召募日夜训习张声势严斥堠仍择久历将陈者一人以副之如田晟盖其人也晟虽老而战功之最敌人素畏之今居南昌未足以究其施设若使与刘锜协力敌人不敢复事南牧襄阳则遣一智勇兼全之将分武昌之兵万人比岁更其戍守荆襄既巳有备吴蜀可高枕而卧矣其二曰募新军臣往往在行间常见三衙及诸处招军皆市井游手数年之后虽习知骑射击剌之事而资性疲懦不改也臣闻福建汀赣建昌四郡之民轻剽勇悍经涉险阻习以为常平居则投石超距椎牛伐冢聚为小盗而为奸雄之资有人焉驾驭役使必能得其死力臣窃见殿前司左翼军统制陈敏生长赣上天资忠勇其民亦畏而爱之所统之兵近出田舍且宜占籍遂为精兵人人可用若朝廷专委陈敏俾招集四郡之人使金人果叛盟则攻守皆可为用若尚守和好则可以填三衙阙额之数臣观今日敌人之举其志不小如闻迁狭右两河之民悉以为兵与夫契丹奚家汉儿杂类不下数十万众聚之关狭其在他路又不知几万人若欲攻蜀则吴璘姚仲王彦之兵足以相抗臣观其兵皆远来乌合之众利在速战朝廷遣杨存中成闵提兵总率沿江诸帅各守江淮之险坚壁持重故老其师将不战而自溃况金人比年以来父子骨肉自相屠灭用事之臣死亡殆尽尚且远离巢穴大兴土木虐用中原之民皆自取灭亡之道且空国而与人战兵家所深忌吾方与之相持于江淮之间别以陈敏所招数万人兴战船取海道不旬日可至山东径入燕山捣其巢穴此所谓攻其所必救者前湖北副总管李横虽出河朔贼盗朝廷优以美官横亦感激奋励思有以报臣过荆州观其为人听其议论皆有可取刘锜亦为之加礼山东河朔横习知形势若朝廷使与陈敏分兵北向均其事权必然协济机事仍委三衙令诸军统制各举河朔山东勇而有谋者一人计得三十余人使从其行分往郡县晓以逆顺祸福之理河朔山东既为内应敌人进退失据而狭右两河之兵必思溃叛吾能及其＜娽帀幔径用之适足以为吾之资矣若朝廷以趋海道为迂只乞以陈敏所招人屯之襄阳亦可以捍御一面其三曰通邻国宣和之末臣陷燕云者累年敌人以先臣不屈就死散于韩企先家充奴婢役使企先与乌珠密议臣皆得密听之盖闻金人之马皆塔坦所入冀北虽号产马之地自兴兵以来所养至少金人置榷场于白水与塔坦贸易</p><p>丁未岁塔坦之马不入金国而又通好于达实林牙金人即遣使问罪塔坦使其子来云中问过金人覊留不得还戊申岁伊都金吾出师攻达实林牙使塔坦助兵以为乡道许归太子巳而伊都败师欲结连谋叛事泄亡入塔坦太子卒不遣还自是太子郁结成疾并其母死于云中塔坦之恨深入骨髓今若遣一介之使开其祸福晓以利害使塔坦之马无与金人互市金人利于骑战舍马则无所施其能矣至于西夏亦与金人为讎而金人亦素畏之金人尝割天德云中金肃河清四军及八馆之地以赂夏人矣丁未之岁乌舍郎君领数万骑阳为出猎而直犯天德逼逐夏人悉夺其地夏人请和金人执其使者臣是时久留云中人情稔熟因得出入云中副使李屈移谓臣曰昔年大金赂我四军八馆俾我出军牵制关中合从以攻南宋及其得志首叛盟约某昔年两使南朝其礼义文法非他国之比自是观之则知西夏恶金人喜中国可知壬子岁尼玛哈闻蜀地富饶欲提兵亲取今云中副留守刘思恭条陈书传所载下蜀故事及图画江山形势锐然欲往夏人闻云中聚兵以为攻巳举国屯境上以备其来尼玛哈亦不敢出兵止遣萨里罕珠赫贝勒以犯饶风今莫若遣辩士谕以盟约俾以重兵出境上为吾声援臣尚有私忧过计者金人强则称兵弱则请和顷岁经合肥顺昌及川口数战敌人仓皇议和朝廷姑务息兵屈体从之然则今日之举首叛盟约自取灭亡其势不利必将复要前日之计慎勿许和小胜则于荆楚之间练兵秣马积粟务农徐为后图大胜则长驱席卷以图恢复临机制胜犹有不可预言者臣又闻自古用兵有声有实今者兵不出境而张皇声势惟恐吾之不知乃于近塞积石为郛闭榷场绝商贾造战船自春徂夏且非秋高马肥之时臣愿分遣谍者伺其虚实若诚如臣言则上兵伐谋之举亦不可后惟陛下采择宗闵不知此时为何官职以书中所云考之恐是李邈之子其所上书亦无年月以言北事甚悉故详载之书中言闭榷场盖今年二月事又云自春徂夏当是四月间以日历考之今年四月庚寅陈敏当除破敌军统制五月丙寅王宣戍襄阳六月丁亥李横浙东总管闰六月甲寅荆南增兵乙卯刘汜除效用统领与宗闵所言往往相符故且附四月末俟考</p><p>建炎以来系年要录卷一百八十一</p><p>建炎以来系年要录卷一百八十一金人地名考证</p><p>达实原书作大石误改见卷一</p><p>乌舍原书作兀室误改见卷一</p><p>尼玛哈原书作黏罕误改见卷一</p><p>伊都原书作余都误改见卷一</p><p>萨里罕原书作萨里合误改见卷十一</p><p>珠赫贝勒原书作折合孛菫误改见卷三十七</p><p>乌珠原书作兀术误改见卷一</p><p>塔坦原书作达靼误改见卷五十八&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235589.html' class='pagedaohang'>【上一篇】<i>:卷一百八十二</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235587.html' class='pagedaohang'>【下一篇】<i>：卷一百八十</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>