<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百七十六</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百七十六</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235594.html' class='pagedaohang'>【上一篇】<i>:卷一百七十七</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235592.html' class='pagedaohang'>【下一篇】<i>：卷一百七十五</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴二十七年岁次丁丑 金海陵炀王亮正隆二年春正月按是月戊辰朔丙子尚书驾部员外郎杨偰试秘书少监 右中奉大夫王晌卒晌自太平州罢归会提举江东常平茶盐公事吕忱中发其在宣城盗常平米买银事置狱广德军所按无状移徽州晌行至梅家店而卒</p><p>丁丑右武大夫和州防御使干办皇城司刘伉知合门事</p><p>初大理少卿杨揆建请秦桧当国日无辜被罪者不以年限自陈并与改正事既行去年十月庚午御史中丞汤鹏举奏揆邀誉侵官抵牾祖宗之成法乞寝前奏戊寅从之</p><p>戊子诏侍从各举宗室京朝官材识行治者二人特与召对用权刑部侍郎张礿请也 右通直郎监登闻检鼓院王述以食贫乞补外上曰王伦顷年奉使金国金欲留之许以官爵伦不从乃冠带南向再拜讫就死此事亦人人所难宜恤其后可特添差通判平江府</p><p>己丑召徽猷阁待制致仕郑望之赴行在望之以衰老疾力辞上谓大臣曰望之不独君臣乃是故人于是升徽猷阁直学士复致仕望之复致仕在三月辛巳时望之年八十矣庚寅忠训郎岳建寿为合门祇候建寿超子武举及第已见 三佛齐国进奉使蒲晋等辞行</p><p>辛卯潼川府路转运判官王之望言臣于去月两具劄子奏闻乞特诏蜀中二大将量减军中冗食浮费切计已彻宸聪臣闻应天以实不以文动人以行不以言陛下若俯从臣请愿先拨四川上供岁额之半以为之倡此钱宣抚处置司已尝截留应副赡军边事既息始发赴行在今复捐以裕民真盛德事盖不如是不足以示陛下应天动人至诚恻怛之意若今指挥与诏书相继而下则彼知丁宁之训非空言文具必将心悦诚服其敢不祇若休命臣不量疎远荐以瞽言上冒天威罪当万死惟陛下赦其愚忠先是上以蜀民久困供亿诏制置使萧振总领财赋汤允恭都大主管茶马公事李涧成都府路转运判官许尹与之望同措置务令实惠及民可以经久故之望有是言辅臣进呈上曰此湏见得四川每年出入之数常赋几何横敛几何军储所需与无名之费多少朕不惜减以裕民第诸司未有定议今遽如此万一阙乏何以善后之望有爱民之心但临事不审率尔有请知枢密院事汤思退请趣振等条上上可之时起居郎赵逵亦奏四川在万里外其取民之涂有二如激赏绢之类官以民所当纳者揭之通衢上下共知此明白告示而取之也如激赏钱之类总领以若干数下之州县必阳戒之曰无损岁计无伤民力若然则须官吏自备而后可官吏不能自备其势不得不增有额之赋私应无名之索此阴取而不告者也臣愿诏振等凡总司钱物必分为二曰此上下通知者其不通知当根其所自出而放之然后吏不能沮而惠遍远方矣</p><p>壬辰直敷文阁张宗元为尚书驾部员外郎</p><p>初朝廷岁于江浙湖南福建诸州市军器物料而州县以无本钱率于人户物力钱上敷纳民甚苦之上闻之</p><p>甲午诏皆以县官钱偿其直江东路用一分军期钱江西路用移用钱福建路用增税钱浙东路用应管钱浙西湖北路并用系省钱湖南路用运司钱泛抛物料乾道三年九月辛巳所书可参考</p><p>乙未诏两省台谏侍从有服亲省试合格者令礼部具名以闻自是遂为故事</p><p>二月丁酉朔诏自今国学及科举取士并令兼习经义诗赋内第一场大小经各一道永为定制上以经学寖微故有是旨</p><p>庚子右承直郎知分宜县呙辅特迁右通直郎以吉州守贰应诏言其政绩也 太尉武当军节度使御前诸军都统制充利州东路安抚使兼知兴元府杨政薨年六十政守汉中凡十八年讣闻特赠开府仪同三司赙银帛千匹两封其妻永宁郡夫人南氏为崇国夫人后谥襄毅</p><p>辛丑将作监丞杨倓守尚书都官员外郎</p><p>壬寅废江阴军为县隶常州先是直秘阁知临安府主管浙西安抚司公事荣薿言自建县为军于朝廷初无所补而以一县之财供一州之费遂使繇役科率倍于他州兼常州失此一县之赋两皆受弊故有是命仍诏存屯兵三百八十余人以知县兼军使
 
直徽猷阁江南东路提点刑狱公事天民按天民上疑脱姓劾信州守臣周葵不恤郡政时葵巳为御史论罢去年十二月乙卯上谓宰执曰大抵先历知县谙政事然后付之一郡必优为之朕顷在河北见汪伯彦治郡全不费力以其经历多事皆通晓向来俞俟知绍兴亦然今周葵止因昨在言路好论事遂得虚名魏良臣力荐之及治郡乃不职与宫观宜矣沈该等曰汪伯彦河朔事至此盖三十余年上记人之善久而不忘如此</p><p>癸卯直徽猷阁提举台州崇道观张深卒</p><p>甲辰诏试中武学生依监学例给绫纸</p><p>丁未上谓大臣曰王会守平江日有钱三十万缗以羡余为名未曾起发闻近巳侵耗大半今既罢羡余未知复何所用若巧取于民当便将窠名尽行除去恐取之不巳百姓难堪宜速理会
 权尚书礼部侍郎辛次膺试给事中自巫伋迁后给事中不除者七年至是始命次膺 
右朝散大夫张子华除名勒停送万安军编管仍籍没家财子华尝提举广南市舶言者奏其赃污不法遣大理寺丞莫蒙即广州鞫之法当绞故有是命蒙又言秦桧秦熺郑时中丁禩受子华所赂计直皆数千缗诏并免追究
 礼部贡院奏应博学宏词科左迪功郎周必大合格诏堂除建康府府学教授必大管城人寓居庐陵普安郡王见其所试以为有掌诰才大善之</p><p>己酉直龙图阁淮南转运副使蒋璨权尚书礼部侍郎未及拜为言者所论后八日改集英殿修撰知平江府 左朝请郎知严州金安节提点两浙西路刑狱公事</p><p>庚戌宗正少卿李琳权尚书吏部侍郎 秘书少监杨偰为宗正少卿</p><p>辛亥枢密院检详诸房文字刘章试秘书少监</p><p>壬子宰臣沈该等言太庙仁宗英宗两室前柱生芝草欲率百官拜表称贺许之 少师保宁军节度使新判绍兴府信安郡王孟忠厚充万寿观使提举秘书省忠厚过阙入见遂以命之后七日诏忠厚月过局如宰执例熊克小历误载忠厚初除在己未今不取</p><p>癸丑给事中辛次膺罢为敷文阁待制提举江州太平兴国宫以御史中丞汤鹏举论次膺曩历台谏无弹击之誉故也</p><p>戊午御史中丞兼侍读汤鹏举参知政事鹏举为台官凡一年有半所论皆秦桧余党他未尝及之 宗正寺主簿祝闵罢右宣教郎通判临安府吴伸责监郴州酒税先是汤鹏举论闵曩令海盐以权臣尝游学是邑乃创一堂名曰将觉因而乾没官钱入巳伸初实无官因权臣与其父有乡党之亲委曲为地遂玷仕籍故有是命</p><p>己未敷文阁待制知荆南府王师心试尚书户部侍郎师心尝言鄂渚戍兵市马北境宜禁止以窒边衅上然之 殿中侍御史周方崇守侍御史监察御史王圭守殿中侍御史右正言凌哲为右司谏 秘书省正字叶谦亨胡沂张孝祥并为校书郎</p><p>庚申尚书吏部侍郎陈康伯兼侍读权礼部侍郎贺允中兼侍讲
 
初福建提点刑狱公事吴逵奉诏核实盐事谓绍兴元年漕司第办岁计未认钞钱不可为准盖虑有不足必别致扰民宜约州县岁费总数除二税所入外有阙即分盐纲补之凡上四郡及属县岁般千有六百万斤视旧直十损其三毋得敷于民户旧漕司取于州县号增盐钱及提举司取吏禄钱皆损三分之一增盐钱斤二十八文今损其九吏禄钱斤一文今损三分又帅漕二司毋得鬻盐以侵州县时逵巳移鼎州诏从之自是闽之上四郡民力稍＜嶅彩见＞矣</p><p>癸亥武泰军节度使知潭州刘锜为太尉知荆南府初江陵县之东有黄潭者建炎间邑官决水入江以御盗由是夏秋涨溢荆复间皆被水患至是锜究知其弊始命塞之广田数千亩流民自占者几千家议者以为便此据明年八月壬辰都民望奏修入当在此年因附锜除帅之后</p><p>甲子上谓辅臣曰蜀中举人前此有赴廷试不及者皆赐同进士出身恐其间有俊秀能取高第之人例皆置之下列甚可惜也今次若来者尚少当展日以待之 左朝奉郎知泸州李文会复龙图阁学士知潭州</p><p>是月金国主亮坐武德殿召吏部尚书李通刑部尚书胡励翰林直学士萧廉语以朕夜梦至上帝所殿中人语如婴儿少顷有青衣持宣授朕天策上将令征某国朕受命出而上马见鬼兵无数朕发一矢射之众皆喏而应既觉声犹在耳即遣人至厩中视所乘马其汗如水取箭数之亦亡其一此异梦也岂非天假手于朕令取江南乎通等皆贺亮戒无泄于外廉庆弟也亶特赐及第此以张棣正隆事迹及宋翌金亮本末参修但翌系之明年五月而棣所记事与金他书多参同故从棣事迹附今年二月萧廉事迹以范成大揽辔录修入</p><p>三月按是月丙寅朔丁卯侍御史周方崇言敷文阁待制知福州李如冈本曹泳党与媚事权臣所至不治诏如冈提举台州崇道观仍夺职</p><p>己巳侍御史周方崇请京局改官并先注知县上以问宰执沈该曰选人改官后实历亲民实为良法上曰徽宗尝言仁宗朝每除执政大臣必先问曾历亲民否盖亲民则能通世务置之廊庙天下利病知过半矣此朕昔年恭侍亲闻玉音诚可为万世法也遂从之
 左朝奉郎陈之渊提举福建路市舶 右奉议郎直显谟阁韩彦朴降官职各一等仍勒停坐殴部曲至死也</p><p>壬申上谓宰执曰去冬皇太后微有腰腿之疾不曾出殿门昨入侍慈宁因言近日清明牡丹巳开皇太后忻然步至花所朕喜甚因留赏牡丹皇后以下皆醉至晚回殿上犹喜见天颜张纲曰陛下孝德所感诚可庆也
 权刑部侍郎张礿言今四川州县以钱计赃者并以引抵贯泉货之用铜铁相准如此是四川之法偏重乞自今有犯并依市价纽计钱数从之</p><p>丙子宰执进呈从官所举人材试尚书吏部侍郎陈康伯奏左朝奉大夫赵不溢可备郡守四月壬寅除军器少监右宣教郎赵师严学术文章可期远大三十二年三月庚戌自六院除湖州通判权礼部侍郎兼侍讲贺允中奏左朝奉大夫知吉州曾几多识典故宜在本朝四月甲辰辞召命除直秘阁左朝散郎通判荆南府范如圭操修无玷久处外官未厌舆论九月乙丑除江西提举常平茶盐左承议郎新主管南外敦宗院叶颙端方靖退可备选抡七月丁卯除将作主簿右宣教郎知天台县韩元龙长于治县二十九年二月庚子除司农寺主簿权刑部侍郎张礿奏右通直郎知巴陵县刘廓刚正详明未见除目当是礿得罪遂不至右宣教郎主管官告院鲍黉博学有文优于吏事四月癸卯召对不称旨左宣教郎蒲王□■端方有守学问该通四月壬子用御史王圭言罢召命户部侍郎王俣奉左朝请大夫提点两浙东路刑狱公事宋棐忠厚详明四月丁酉除直秘阁知扬州右承议郎鄞县丞向子伟孝友公方长于治剧三十八年二月壬子除军器监主簿左朝散郎监潭州南岳庙任古邃于经术明练端方十一月甲申除监察御史诏并赴行在颙永福人元龙宗道孙宗道综子仕至户部侍郎黉朐山人王□■眉山人古定陶人也三月庚寅杨椿荐四月甲寅李琳荐六月辛亥王师心荐通两史官所举凡二十六人惟张礿所荐三人不用
 诏两省官依侍从荐所知三月丁酉左史荐辛巳右史荐 
左朝奉郎冯时行知蓬州时行以不附和议为秦桧所恶坐废者十八年至是复起既而殿中侍御史王圭论其万州招军事又罢之时行至官才五日也</p><p>戊寅左宣议郎赵雍主管官告院</p><p>己卯监察御史樊光远为尚书工部员外郎 从义郎赵不德乞以登第所迁二官回授其母曹氏诏特封咸宁郡夫人不德沂王仲损孙也父士圃时为右监门卫大将军</p><p>庚辰直秘阁新知鼎州吴逵卒</p><p>壬午诏江西提刑司依旧还赣州节制赣吉官兵措置汀漳盗贼</p><p>癸未左朝奉郎新江南西路转运判官赵公称知赣州</p><p>甲申敷文阁学士提举江州太平兴国宫周三畏卒 捧日天武四厢都指挥使房州观察江南西路兵马钤辖马立卒</p><p>丙戌上御射殿引正奏名进士唱名先是汤鹏举以御史中丞知贡举上合格进士博罗张宋卿等上亲策试既而御笔宣示考试官曰对策中有鲠亮切直者并寘上列以称朕取士之意时乐清王十朋首以法天揽权为对其略曰岂今日朝廷犹有僣赏滥罚如春秋时乎岂国家用度之际有所未节奢侈之风有所未革乎又曰臣劝陛下揽权者非欲陛下衡石量书如秦皇帝而谓之揽权也又非欲陛下传飱听政如隋文帝而谓之揽权也又非欲其以强明自任亲治细事不任宰相如唐德宗而谓之揽权也又非欲其精于吏事以察为明无复仁恩如唐宣宗而谓之揽权也盖欲陛下惩其所既往戒其所未然操持把握使威福之柄一出于上不至于下移而巳又曰朝廷往尝屡有禁铺翠之令矣而妇人以翠羽为首饰者今犹自若也是岂法令之不可禁乎岂宫中服浣濯之化衣不曳地之风未形于外乎夫法之至公者莫如取士名器之至重者莫如科第往岁权臣子孙门客省闱殿试类皆窃魏科而有司以国家名器为媚权臣之具而欲得人可乎又曰臣愿陛下以正身为揽权之本而又任贤以为揽权之助广收兼听以尽揽权之美权在陛下之手则所求无不得所欲皆如意虽社稷之大计天下之大事皆可以不动声色而为之矣晋原阎安中策言太子天下本自昔人君嗣政之后必建立元子授之匕鬯所以系隆社稷基固邦本示奕世无穷之休臣观汉唐史东海王疆之于显宗宋王宪之于明皇帝既皆为太子矣暨天命定于后莫不优加职秩大封殊礼退就宫邸当时无间言后世无异议孝成帝即位二十五年立弟之子定陶王为子今陛下之心祖宗之心也圣虑经远神几先物尝修祖宗故事累年于兹矣日就月将缉熙光明之学其历试周知不为不久也而储位未正嫡长未辨臣愚深恐左右近习之臣寖生窥伺渐起党与间隙一开有误宗社大计此进退安危之机也臣愿陛下断自宸衷蚤正储位以系中外之望详定官定十朋为第九编排官孙道夫奏其辞语鲠切上览之前三日谓大臣曰今次举人程文议论纯正仍多切直似此人才极有可用翌日又谓大臣曰昨览进士试卷其间极有切直者如论理财则欲省修造朕虽无崇台榭之事然喜其言直至论销金铺翠朕累年禁止尚未尽革自此当立法必禁之去年交趾献翠毛五百尾朕未尝用当焚于通衢汤思退进曰陛下旌直言以冠多士焚翠羽以革侈靡皆盛德事昔公孙弘射策太常奏弘第居下武帝亲擢为第一今此九名试卷若不经御览安得独先多士上曰其中亦有不实处但取其直耳思退曰太宗时有雍邱尉武程上疏愿减后宫嫔嫱太宗谓宰相曰程疏远未悉朕意纵欲败度朕所不为内廷执掌有不可去者李昉欲黜程以戒妄言太宗曰朕曷尝以言罪人但念程不知耳士人论事不究虚实陛下能容之实千载之遇上曰正不消与辨陈诚之曰天下自有公论陛下此举大足以感动天下愿陛下自此益崇俭约以节浮费上曰卿等在朕左右见朕曷尝一日不以此为念诚之曰愿加不息之诚则天下幸甚时上临御久主器未定大臣无敢启其端者安中对策独以储贰为请上感其言擢安中第二遂赐十朋等四百二十六人及第出身或曰安中与举人黄成孙同县相友善成孙父源尝为书言储贰事安中得其说以对上大赏之始蜀人之未集也上数有展日之命沈该奏天时向暄恐陛下临轩不无少劳乞一面引试后有至者臣等策之中书定其高下上不许曰三年取士朕岂惮一日之劳耶及唱名至安中又至第三人双流梁介上连举首谓该曰如何该大惭悚上亲策在癸酉谕大臣在癸未甲申今牵联书之丁亥特奏名进士李三英等三百九十二人武举进士赵应熊等十五人特奏名一人授官有差应熊武艺绝伦且试南省为第一人上谓大臣曰徽宗时如马扩马识远俱以武举擢用或衔命出疆今次魁选文武皆得人应熊弓马甚精文字亦可采朕乐于得士虽终日临轩不觉倦也遂以应熊为合门祇候江东安抚司准备将三英福州人也
 诏自今宫人以销金铺翠为服饰者令会通门讥察犯人追赏钱千缗经手转入皇院子等并从徒二年科罪用王十朋之言也</p><p>己丑诏减三川对籴米十六万九千余石夔路激赏绢五万匹两川绢估钱二十八万缗有奇用萧振汤允恭李涧许尹王之望请也内对籴正色米四万六千余石旧应副御前军之在绵渠州潼川府者至是令漕司籴买而总领所以其直偿之旧潼川路畸零折帛每匹为钱九千成都路为九千有半今皆减一千振涧又减韩球所增茶额四百六十二万余斤罢榷渠合广安军茶减成都府利州路茶引钱每引三千凡茶司引息虚额岁减钱九十五万余缗上览奏谓宰执曰前日下有司详其事正欲知向后兵食无阙使民被实惠若无以善后恐又别有改更非所以裕民初讲利害想四川之民日望蠲免今此足以慰其心矣</p><p>庚寅权兵部侍郎兼国子祭酒杨椿奉诏举左承议郎马骐才学醇明见识高远二十九年正月丁巳除军器监主簿左朝散郎签书雅州判官厅公事文之奇学业老成恬于进取二十九年二月戊子除通判阶州右宣义郎前知涪城县赵不倚性资孝友吏事可观诏并赴行在内骐之奇仍俟秩满骐广都人之奇眉山人也</p><p>辛卯诏从官所荐新改官人并与堂除知县俟任满日取旨升擢 右奉直大夫荆湖北路提点刑狱公事赵子游直秘阁初命从官各举宗室二人户部侍郎王俣荐子游忠厚儒雅左朝奉郎知芜湖县赵不吝公廉靖退既召还而本路阙官除职还任子游令懬子也二人被召在甲申今并书之</p><p>是日左宣奉大夫守尚书右仆射同中书门下平章事万俟卨薨壬辰拜特进观文殿大学士致仕赠少师命入内内侍省都知卫茂实护丧拜其子右承奉郎夷中右迪功郎致中并直秘阁他子侄九人各进一官后谥忠靖
 左朝散大夫符行中再责成州团练副使南雄州安置右朝散大夫郑霭令吏部与远小监当差遣以殿中侍御史王圭论二人在蜀中专恣暴横多以库金互送也 
右承议郎黄敏行免决剌配贵州牢城敏行尝守江阴常和三郡盗库金入巳法当死特贷之</p><p>夏四月丙申朔手诏除民间买卖耕牛之税 清远军承宣使知金州节制屯驻御前军马姚仲为龙神卫四厢都指挥使御前诸军都统制利州东路安抚使兼知兴元府保宁军承宣使御前前部统制知阶州王彦为金房开达州安抚使节制屯驻御前军马兼知金州</p><p>丁酉侍御史周方崇乞裁定选人充敕局删定官赏典序位吏部请位太学博士下在任满一年进士出身通及四考余人五考许磨勘该进书者比类循资从之
 左朝请大夫两浙东路提点刑狱公事宋棐直秘阁知扬州用王俣荐也 左文林郎达州州学教授刘望之行国子正望之成都人宰臣沈该荐其才乃有是命 
起居郎赵逵奉诏举左迪功郎李石学识高明志节高果二十八年正月乙酉除太学录左迪功郎刘仪凤富有词华恬于进取二十八年四月甲寅除诸王宫教授左从政郎郏次云禀资端良五月己卯除国子录左文林郎冯方才识兼茂二十八年正月乙酉除国子正石磐石人仪凤乐至人方安岳人也</p><p>辛丑尚书工部侍郎兼权直学士院刘才邵以老疾求去罢为显谟阁直学士提举江州太平兴国宫
 
起居舍人周麟之奉诏举左朝散郎新通判邵武军郑知刚老成端练七月丁卯除宗正寺主簿左从政郎李荐学术纯明莅官不苟六月戊申除太学正左迪功郎惠迪才识过人所养深厚五月庚辰召见二十二年三月丙辰除大理司直知刚侯官人也</p><p>壬寅左朝奉大夫主管台州崇道观赵不溢为军器少监用陈康伯荐也</p><p>甲辰端明殿学士左朝奉郎知湖州汪勃特迁左朝奉大夫勃乞奉祠乃有是命 御史台检法官褚籍主簿李庚并为监察御史籍庚皆汤鹏举所荐也 左朝奉大夫知台州曾几直秘阁几始用贺允中荐召赴行在至则以老疾乞辞遂有是命</p><p>庚戌宰执进呈赵逵所荐士上曰三吴才行之士往往知其姓名惟蜀人道远其间文学行义有可用者不由论荐无由得知前此数年蜀中仕官者例多隔绝不得一至朝廷甚可惜也自秦桧专权深抑蜀士故上语及之沈该曰近日蜀中士大夫多被荐举巳得旨随材召用上曰甚善</p><p>辛亥少师保宁军节度使万寿观使提举秘书省信安郡王孟忠厚薨赠太保擢其子右朝请郎充右宣义郎嵩右承事郎雍皆直秘阁他子孙六人皆进一官封其妾赵氏为恭人符氏为安人命睿思殿掌簿书梁绍祖主葬事诏以提举秘书省印纳礼部自是不复除</p><p>壬子权尚书刑部侍郎张礿降一官放罢先是礿奉诏荐主管官告院鲍黉召对而人才凡下上谕大臣曰朕不能尽识天下多士故令侍从台谏各举所知若不精审非朕求才之意乃罢之殿中侍御史王圭即奏黉出于效用谀佞权臣请求得官又奏礿所举蒲王□■素无行检故有是命后二日知枢密院事汤思退奏礿荐人不当昨罢之甚合公论上曰朕居深宫中何由尽识天下人才侍从既不足信朕何所取信初见黉上殿已觉不如所举况又台谏论列较其罪自合远窜只降一官罢已是宽典
 左宣教郎新婺州州学教授任尽言为太常寺主簿尽言伯雨孙上召对而有是命</p><p>甲寅秘书省校书郎王刚中兼普安恩平郡王府教授 权尚书吏部侍郎李琳荐右朝请大夫施垓端悫公廉左文林郎沈厦文行兼美厦五月丁丑召对垓六月丁未除广东提举厦归安人也时上命从官后除者皆得续荐士故琳以二人应诏 虚恨都王历阶告老乞传其子蒲底诏以蒲底为承信郎</p><p>丁巳左中大夫知福州沈调充秘阁修撰调自扬州改除过阙入见遂有是命调改除在三月丙子</p><p>己未玉牒所进呈太祖太宗魏悼王三祖下仙源类谱用黄麾细仗教坊乐僧道威仪前导上御垂拱殿观书宰执皆升殿侍立于是本所官吏及中使进秩者二百一十人本所官推恩在六月甲午</p><p>辛酉尚书吏部侍郎兼侍读陈康伯迁吏部尚书</p><p>壬戌尚书户部侍郎王俣权工部尚书太府少卿林觉权户部侍郎侍御史周方崇奏俣在户部所为乖方及徙他曹怏怏不乐后八日罢俣为敷文阁待制提举江州太平兴国宫觉丽水人也</p><p>是月加封徐偃王曰灵惠仁慈王庙在衢州</p><p>建炎以来系年要录卷一百七十六&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235594.html' class='pagedaohang'>【上一篇】<i>:卷一百七十七</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235592.html' class='pagedaohang'>【下一篇】<i>：卷一百七十五</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>