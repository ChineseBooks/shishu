<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百三十五</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百三十五</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235635.html' class='pagedaohang'>【上一篇】<i>:卷一百三十六</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235633.html' class='pagedaohang'>【下一篇】<i>：卷一百三十四</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴十年夏四月按是月乙巳朔丁未司勋员外郎张嵲兼寔录院检讨官 右宣义郎知建康府溧水县李朝正召赴行在先是江东制</p><p>置大司叶梦得言朝正到官二年招集归业人户万余磨出隐漏税赋四万贯硕匹两委有显效乞稍加试用以风能吏上召对既而谓秦桧曰近时县令以政绩被荐往往别除差遣不若与之进秩还任庶久则民安其政乃迁一官赐五品服遣还朝正开封人也</p><p>戊申诏三公三少带节钺者并序班在宗室开府仪同三司之下时以请诸大军官高故裁抑之</p><p>癸丑古文殿修撰都大主管川狭茶马公事赵开提举江州太平观以言者劾其病不任事也 直显谟阁知夔州冯康国都大主管川狭</p><p>茶马公事主管川司 右承奉郎范振上书论雇募耆户长等十事乙丑上谓辅臣曰朕昨夕阅振书所论皆民间利病其言多可釆遂以振知南安军振建阳人也</p><p>辛酉检校少保宁国军节度使张中孚加检校少傅充醴泉观使 清远军承宣使张中彦为龙神卫四厢都指挥使提举佑神观奉朝请 显谟阁直学士赵彬为尚书兵部侍郎彬自延安入朝既见之八日乃有是命</p><p>壬戌特进知泉州赵鼎提举临安府洞霄宫鼎既谪温陵累章丐罢上不许时检校少傅保信军节度使汪伯彦守宣州端明殿学士徐俯</p><p>守信州前数日御史中丞王次翁入对论鼎不法因奏伯彦不恤饥民而兴土木之工俯妄自尊大不亲郡政乞与外祠秦桧请以章示鼎等上曰人臣有小过朕不欲扬之使自为进退会鼎再乞宫观遂有是命
 是日东京副留守刘锜入辞上命锜以所部骑司之军往戍又益以殿前司兵三千人诸军家属皆留顺昌就粮惟精兵分戍陈汴后五日锜乃行</p><p>癸亥诏部使者岁中同举廉吏一人 权吏部侍郎范同兼寔录院修撰始除修撰官也 尚书祠部员外郎张广为礼部员外郎 秘书省校书郎兼寔录院检讨官朱翌守祠部员外郎翌因转对乞搜访徽宗御集建阁如故事诏学士院拟定遂有是除 集英殿修撰知明州潘</p><p>良贵充徽猷阁待制提举亳州明道宫良贵引疾乞宫观乃有是命</p><p>乙丑宰相率百官启建天申节道场以梓宫未还不用乐
 
少傅淮西宣抚使张俊乞免其家岁输和买绢三省拟每岁特赐俊绢五千匹庶免起例上以示俊因谕之曰诸将皆无此独汝欲开例朕固不惜但恐公议不可汝自小官朕拔擢至此湏当自饬如作小官时乃能长保富贵为子孙之福俊皇悚力辞赐绢熊克小历云丙寅上以语宰执盖上待诸将甚厚而训饬之严如此盖恩威并济也俊喜殖产其罢兵而归也岁收租米六十万斛俊收租米以乾道宣谕圣语修入
 中兴圣政史臣曰赋绢天下之公法也赐绢一人之私恩也上平时待将臣厚矣至其</p><p>规免赋户则用岁赐以塞之以为宁过于私恩不可少害于公法也存公法所以不起其例隆私恩所以不失其心圣人之御将诚有道矣
 
太常少卿兼寔录院检讨官刘昉秘书少监兼资政殿说书陈渊并罢右谏议大夫何铸论昉鼓唱是非前此敌使之来未有定议巧持两说便游公卿渊特奏补官备位谏员但知朋附数对士大夫非毁臣僚其语尤为不逊去岁小生上书狂妄至甚书中荐渊颇力安知其不预谋故二人并罢</p><p>丙寅武功大夫文州剌史合门宣赞舍人新应天府路马步军副总管刘纲知宿州</p><p>丁卯上谕大臣曰闻三京谷贱令有司籴之运至江淮以备凶岁则可减东南和籴之数又曰广南市舶利入甚厚提举官宜得人而久任庶蕃商肯来动得百十万缗皆＜嶅彩见＞民力也
 镇潼军节度使开府仪同三司知镇江府信安郡王孟忠厚知明州兼管内安抚使 端明殿学士提举临安府洞霄宫富直柔知泉州 
太尉庆远军节度使醴泉观使郭仲荀知镇江府张俊言仲荀有才故有是命</p><p>戊辰直秘阁通判秦州郭子卿知陇州</p><p>庚午左朝散大夫直秘阁江公亮乞大臣选易守令上谓宰执曰县令至众朝廷岂能人人推择惟当选监司郡守使之易置则得人矣秦</p><p>桧曰陛下选大臣大臣择监司郡守择县令固当如此寻以公亮守宗正少卿公卿除命在五月庚申 诏复置四川诸州学官员 左朝请大夫新知全州史炜为利州路提点刑狱公事 直徽猷阁永兴军等路提点刑狱公事宋万年为秦凤等路提点刑狱公事</p><p>壬申端明殿学士佥书枢密院事韩肖胄充资政殿学士知绍兴府从所请也肖胄两入枢府凡三年 诏熙河帅臣提举买马</p><p>五月甲戌朔检校少傅保信军节度使知宣州汪伯彦端明殿学士知信州徐俯并提举临安府洞霄宫从所请也伯彦仍给全俸 达州文学睦昇特补修职郎昇建炎初为华州司理参军金豫之际屏居耀州之华原不复仕守臣以闻故有是命先是有诏新复诸州询访洁身挺</p><p>节之士至是耀州以昇名上又言迪功郎吴温舒不受伪命宁州言进士张杰自隔绝之后不复就举近辞金国行台之召而为书欲两国休兵复境未及上而诏书讲和遂巳河南府言借补秉义郎郭永昨在伪地结集忠义之人俟南兵到来欲同举事为其徒仪端所告杖脊枢密行府言忠训郎曲念祖为泾原第三将飞山寨驻劄建炎末坚守不顺既而无粮不能守逃之渭州至今不出仕又言郿县簿张彬尝与县令辛公渊同接伪诏彬言岂不忘本国为公渊所首遂坐斩应天府言承务郎知榖熟县阎琦坐匿宗室子被害乃诏温舒改京秩杰补迪功郎永承信郎念祖武翼大夫遥郡剌史赠彬承务郎琦奉议郎官琦家一人昇华原人温舒三原人杰襄乐人也自吴温舒以下皆不见于日历今以林待聘</p><p>外制集附入当求他书详考琦先见建炎四年九月</p><p>乙亥左朝散大夫主管台州崇道观韩临亨知兴仁府</p><p>丁丑上谓大臣曰天下之财何必尽敛于府库有若曰百姓足君孰与不足若藏于民犹在官也秦桧等因赞王言之大得与天下共利之意上又曰累禁销金铺翠朕性淡薄服用朴素故宫中无敢踰者但闻富家大室犹有以金翠为餙不惟费财害物亦非所以厚风俗乃诏临安榜谕限三日毁弃违者重坐之
 左从政郎台州州学教授张阐召试馆职阐初以中书舍人林待聘荐得召见阐言敌归我关中此地古号天</p><p>府乃祖宗社稷之灵天下莫大之福而议者过计以谓敌弃空城以饵我他日富贵敌将复至不如守蜀之得策其说疎矣天与不取反受其咎愿择大帅为必守之计秦中根本既固则中原之复可冀遂有是命阐初见六年十一月熊克小历称给事中林待聘见阐按待聘今年十二月方迁东省克小误也阐六月丙寅除正字</p><p>己卯徽猷阁待制提举洪州玉隆观胡舜陟复知静江府 右奉议郎王以宁复右朝奉郎知全州 故左宣教郎董国度特赠左朝奉郎国度德兴人宣和末中进士第调胶水簿会北边兵动乃留其家于乡敌陷中原国度弃官走村落居数年有侠士以海舟载之南归国度至行</p><p>在上书言利害调宜兴尉秦桧与之有北方之旧自改京官干办行在诸军粮料院至是卒特赠四官录其子仲堪夷坚乙志载侠客事甚详今不尽取</p><p>壬午左朝郎郎李长民知泗州</p><p>癸未右奉议郎川狭宣抚司干办公事王＜娯橐祝疚枢密院计议官＜娯橐祝疽约龆怨视惺敲</p><p>甲申诏徽宗皇帝御制阁以敷文为名 直秘阁新知常州王浚明行尚书兵部员外郎</p><p>乙酉监察御史张宦守秘书少监</p><p>丙戌江东制置大使兼行宫留守叶梦得奏修行宫欲大庆垂德垂拱紫宸四殿规模稍大上恐劳民谕辅臣令从简俭止营两殿足矣
 
金都元帅越国王宗弼入东京观文殿学士留守孟庾以城降初左副元帅鲁国王昌既废伪齐乃言边面四塞未免枕戈坐甲之劳间以江左为邻易生衅隙不可彻警不若因以河南地锡与大宋宗弼时为右副元帅力不能争及昌诛宗弼始得政以归地非其本计决欲败盟乃举国中之兵集于祁州元帅府大阅遂分四道南侵命聂哷贝勒出山东右副元帅萨里罕犯狭右骠骑大将军知冀州李成犯河南而宗弼自将精</p><p>兵十余万人与知东平府孔彦舟知博州郦琼前知宿州赵荣抵汴至是犯东京张戒默记敌犯东京在五月十三日日历刘锜奏状及顺昌破敌录并在五月十二日赵甡之遗史在十一日诸书不同按费土戣蜀口用兵录有岳飞牒胡世将公文云蔡州传到汴京留守司文字备举都元帅府劄子行府奉皇帝命兴师问罪尽复疆土今月十三日到汴京抚谕了当十三日丙戌也今附于此日孟庾不知所措统制官王滋请以兵护庾夺门走行在庾以敌骑多不能遽去遂率官吏迎拜宗弼入城驻旧龙德宫于是金主亶诏谕诸州县以达兰擅割河南且言朝廷不肯徇其邀求之故诏词略曰非朕一人与夺有食言恩威张弛之间盖不得已绍兴讲和录金人复取河南诏敕行台尚书省粤有辽叔世专肆奢</p><p>暴惟皇天假手于我太祖武元皇帝恭行讨代并有土宇惟我太祖文烈皇帝不敢閟于天降威乃命帅臣自大江以北皆为我有太宗始务息民不贪其土止以大河分流为界自河以南茍得贤而处之亦犹吾民况以天下为公古之道也遂建张邦昌为大楚畏懦无立不克所付未几就戮尔后刘豫再立位号皆自我师援之拯之守之护之仅有存焉亦以使我军士就获安息不谓向者达兰等入奏援立刘齐非所以利适足以害人也三军之士往往皆曰自开拓以来大事既定申画封疆亦有年矣何故罢于奔走违越公疆劳远戍守他土曷若并一措画惟军与民皆得沽息矧惟刘豫悖德屡闻立武已非终竟无所济今取河南惟其士人宅尔土继尔居甸尔田尔厥有干有年于兹河南惟其安罔有他心</p><p>亦惟军士能戮力一志为安守我土以此而行可速定朕乃从其言内外罔不帖然达兰等复力言齐为不道既废矣边面四塞遐逖猛士虽能守之未免枕戈坐甲之劳间以江左为邻易生衅隙不可彻警难以久安之计不若因以河南地锡与大宋恩义非尔所求而与之非尔所致而得之为恩重矣为义深矣朕询于众言或不可者三之二朕以元元休息之意断自朕心又可其请达兰等不俟诏命款报遽割土疆旋班屯军凡此之为皆达兰等寔稔奸谋相为接好将启乱心预图外交先施责报庶无夹攻之患包藏诡状专輙陈请割赐土疆职此之由朕常以止戈为武含垢藏疾不欲重违成命故王伦既执之后命使发蓝公佐偕往责数之调岁贡齐正朔徵誓表追册命冀其无我违然后礼降封册今省</p><p>来章蔑如也其于事意反有要求况河南中原之地实惟天所授天与不取纵敌长寇为患滋甚亦使人心久则异异则变生抑又保聚完具蔓草难图而使生灵愈罹残毒不能休息由此思之朕志先定昆命于朝佥曰不可赦时哉不可失乃议大军数道节制并进应洪流之南皆从抚惜呜呼非朕一人与夺有食言尚念军士久岁征役所成大事式当此行尚慎终其如初亦使四海永清光昭我烈祖之德威暨尔千夫长百夫长今日之事一乃心力勖哉果毅亦念汝等立事立功有用命有不用命尝为传闻与亲见之不同朕将听览以明其善否亦欲俾新民闻朕将往尚能向火而求苏也行幸南燕可无令孑遗一夫皆分白省谕各设耳目量择进退能归款而来者不使秋毫敢犯执迷顽不从者剪伐无俾</p><p>育种在外者原加安恤还定劳来之俟军克日先备将士功迹大小多少以闻予将亲览焉如该载未详可临事便宜行之所有别降诏书已丁宁开谕无有远迩宜体朕怀又诏盖闻信合于义然后可循舍是自孚犹执一也故圣人之道贵在随时未有泥而不通能济其治日者齐政不纲人用恣怨既黜厥命晏然惟和时将混一教风有截无外不图奸臣昌等稔心祸逆厚饰欺君请归侵疆务继绝世朕亦欲柔怀示德俯用听从庶知不世之恩自取为邦之福洎王伦等至理又乖衷虽报谢为名而于寔不既故蓝公佐回丁宁理索谊故当然审必所行乃令款报比得莫将等来所陈目事靡所遵承袭旧爵以自如略王正而不用愿辞封建拒进誓章至于畴昔逋逃尝言愿遣今欲与河朔等路流寓臣民并为</p><p>蔽靳自奸臣伏罪迹厥攸行内侮外连情状甚著所不即行讨取者盖天下为心在彼犹此姑务含容以图宁止又虑民吏滋久相效执迷边隙兵端起将无日犯而后取祸乱必深弭尔后艰在吾早定今命元帅府领大军数道并进抚定元系本朝都邑州军师之所在务加优恤以副予子惠元元之意夫与夺之异岂所乐为而恩威弛张之间盖不得已也凡有见闻当体至意其词悖慢如此不当复录今存之以见其当时所请数事朝廷皆未尝从又以见金人亦惧河南人心不归于已故谆谆费词如此其诋斥之词三百六十三字已削去要当更删削附书之遂命使持诏遍抵诸郡又分兵随之知兴仁府李师雄徽猷阁待制知淮宁府李正民皆束身归命自是河南诸郡望风纳款矣
 金人陷拱州守臣左</p><p>奉议郎王慥死之 是日金右副元师萨里罕自河中渡河入同州界疾驰二百五十里趋永兴军狭西州县伪官所至迎降远近震恐费士戣蜀口用兵录五月十三日金人败盟南侵大兵渡河丙戌十三日也故系于此</p><p>丁亥宰执奏事秦桧因论后世望帝王之治以为不可企及恐无此理上曰舜何人也予何人也有为者亦若是
 
济州防御使东京副留守刘锜至顺昌府锜自临安率所部以舟九百艘绝江泝淮至是才抵頴上按锜以三月二十日日戊戌离临安自临安至頴上三千二百里凡行四十一日遂与主管机宜文字杜亨道干办公事王羲宾及将佐舍舟陆行先趋城中
 是日金人陷南京初金人既渝盟复以葛王褎知归</p><p>德府褒以数千骑至宋王台遣人谕都人官吏学生告以不杀不掠之意请路留守出门相见资政殿学士南京留守路允迪不得己朝服出城见之会于宋王台允迪为主褒为客允迪奉觞为褒寿褒酬饮遂送允迪于汴京褒鼓吹入城秋毫不犯或曰允迪至汴京七日不食死</p><p>戊子四川宣抚副使胡世将在河池知同州张恂遣人告疾时右护军之戍狭西者五万人始渐至所屯州县而蜀口一带正兵不过三万人朝廷所除诸帅皆未至本镇得报骇愕永兴军路经略使郭浩时在延安本路副都总管权知永兴军郝远开长安城纳金金人长安陷关中震动钤辖傅忠信卢仕闵不从斩关以出知狭州吴琦城守以拒金人郝远遣人持金国檄书至宣抚司语不逊不可闻世将焚檄斩其使</p><p>己丑左朝请大夫直龙图阁陈桷守太常少卿时上将用桷问其所在秦桧不乐之缪以同姓名者为对曰见从韩世忠军为参谋上笑曰非也桷佳士岂肯从军邪遂召用
 尚书屯田员外郎陈康伯为户部员外郎 秘书郎杨椿守屯田员外郎 校书郎邓名世为著作佐郎 
是日金人陷西京初金人有渝盟意河外豪杰以告河南府兵马钤辖李兴兴告于转运判官权留守李利用副总管孙晖谓雒地东接王畿南通巴蜀北控大河可以屏卫襄汉况陵寝所在不可不注意也利用然之令兴招集忠义民兵密为防御计不数日得万余人晖大惧欲杀之会报敌以渡河利用闻之即弃城遁走李成以铁骑数千据天津桥兴令七骑逆系之成罔测遂退晖弃城走兴转战至定鼎门伤重仆于地夜半</p><p>复苏乃走外邑聚兵敌引兵入城以成知河南府时朝廷以利用有治最除直秘阁以宠之而利用已遁矣赵甡之遗史载金人入两京在此月己丑日历孙晖申五月十六日敌兵到河南府城下己丑十六日也甡之所云与此盖合从之</p><p>庚寅龙图阁直学士知顺昌府陈规得报敌骑入东京时新东京副留守刘锜方送客规以报示锜锜曰吾军有万八千人而辎重居半且远来力不可支乃见规问曰事急矣城中有粮则能与君共守规曰有米数万斛锜曰可矣规亦力留锜共守锜又见刘豫时所蓄毒药犹在足以待敌会其所部选锋游奕二军及老幼辎重相去甚远锜遣骑趣之夜四鼓才至城下旦得报敌骑入陈距顺昌三百里阖城惶惑锜遣兵属</p><p>与规议歛兵入城为捍御计人心稍定郭乔年顺昌破敌录云太尉欲歛兵入城为捍御计陈守愕然曰城中人闻警报皆欲去太尉独望守城邪疑规未必有此言今不取赵甡之遗史云刘光远还言敌已入汴京而乔年所录云泰和县申状报四太子人马五月十二日入东京今从之</p><p>辛卯诏以镇江府所藉郦琼水陆田四十三顷赐李显忠
 
四川宣抚副使胡世将自河池遣泾原经略使田晟以兵三千人迎敌始金人之渡河也利路经略使杨政尚在巩州永兴经略使郭浩尚在鄜延环庆经略使范综尚在金州而主管鄜延经略司公事王彦亦未至其地惟熙河经略使兼宣抚司参谋官孙渥右护军都统制兼秦凤经略使吴璘随世将在河池世将仓皇召诸帅议出师政晟先至渥进曰河池平地</p><p>无险阻敌骑已迫凤翔自大散关疾驱一二日可至帐下顷吴公宣抚偶阅兵至河池几为敌擒其事不远愿公去此治兵仙人原原虽去河池才五六十里而杀金平家计寨天险足恃元戎身处危地而欲号令将帅使用命赴敌渥不识也都统制吴璘抗声言曰和尚原杀金平之战方璘兄弟出万死破敌时承宣在何许今出此懦语沮军可斩也右护军强半隔限在狭西未易呼集敌来日夜思战今闻宣抚舍河池去保山寨失战士心璘请以百口保破敌世将壮之指所坐帐曰世将誓死于此矣官属韩诏等进曰渥寔失言不宜居幙下遂先遣晟还泾原渥赴熙河渥恐惧汗落单马趋出顾谓世将所亲曰渥为公忠谋乃反得罪吴家小帅勇而锐未见其胜之道也他日无忘渥言此以费士戣蜀口用兵录</p><p>修入熊克小历云时郭浩领八千众在邠耀二州惟环庆范综鄜延王彦仍守其地按胡世将今年六月间所奏云昨郭浩除永兴经略使臣累催本官赴任计若未离鄜延道路隔绝却白浩申巳在邠耀州界措置探得浩只在邠州三水县带领衙兵数十人虑浩迟慢误事据此则浩不在邠耀问王彦亦未至延安也又宣抚司今年六月行下知金州范综差军马应按知商州邵隆则综此时亦未赴一见克所云综彦仍守其地盖误
 是日统领忠义军马李宝与金人战于兴仁府境上杀数百人获其马甚众宝岳飞所遣也飞遣宝事见九年十月</p><p>壬辰刘锜诏诸将计事锜曰吾军远来未及息肩敌已压境今当如何有欲就便舟顺流而下者或曰去则敌人邀我归路其败必矣莫若</p><p>守城徐为之计锜曰锜本赴官留司今东京既陷幸全军至此有城池可守机不可失当同心力以死报国家众议始定即凿舟沉之示无去意通判府事汪若海沿府檄至行在锜以奏附若海行即与属官等登城区处城外有居民数千家恐为敌巢悉焚之分命诸统制官许青守东门贺辉守西门钟彦守南门杜杞守北门且明斥堠及募土人作乡导间探于是人皆奋曰早时人欺我八字军今日当为国家立功锜亲于城上督工设战具修壁垒时守备全门锜取伪齐所作蚩车以轮辕埋城上又撤民家屋扉以代笓篱笆凡六日粗毕而金人游锜已渡河至城外矣</p><p>癸巳武经大夫潍州团练使王彦先以亳州叛附于敌以郦琼守之 是日边报至行在</p><p>丙申胡世将命右护军都统制吴璘将二万人自河南赴宝鸡渭南以捍敌遣本司都统制知兴元府杨政枢密院都统制知永兴军郭浩为之声援先是世将屡奏乞速徙右护军之屯狭右者还屯蜀口事见三月丙戌不报</p><p>丁酉始诏世将目下抽回</p><p>戊戌上谓秦桧曰敌国之人不知信义无足怪者但士大夫不能守节至于投拜风俗如此极为可忧秦桧曰自靖康以来卖国之人皆蒙＜嶅彩见＞恩故习熟见闻若惩革之当在今日遂下诏曰昨者金国许归河南诸路及还梓宫母兄朕念为人子弟当申孝悌之义为民父</p><p>母当兴拯救之思是以不惮屈已连遣信使奉表称臣礼意备厚虽未尽复故疆已许每岁银绢至五十万所遣信使有被拘留有遭拒却皆忍耻不问相继再遣不谓设为诡计方接使人便复兴兵今河南百姓休息未久又遭侵扰朕衋然痛伤何以为怀仰诸路大帅各竭忠力以图国家大计以慰遐迩不忘本朝之心以副朕委任之意又诏罪状乌珠募有能生擒乌珠者除节度使赐银帛五万疋两田千顷第一区此诏旨日历全不载蜀中刊行丝纶集中有之今掇入以补史阙三省枢密院同奉圣旨金人侵扰中原兵革不息己余一纪天下忠臣义士虽在沦陷之中乃心不忘国家今乌珠无名再起兵端南北云忧未知休息之日凡尔怀忠抱义乡里豪杰之士有能杀戮首恶或生擒来献者并与除节度</p><p>使仍加不次任使其余能取一路者即付以一路取一州者即付以一州便令久任应付库所有金帛并留赏给兵士其余忠力自奋随功大小高爵重禄朕无所隐又三省枢密院同奉圣旨两国罢兵南北生灵方得休息乌珠不道戕杀其叔举兵无名首为乱阶将帅军民有能擒杀乌珠者见任节使以上授以枢柄未至节使者除节度使官高者除使相见统兵者除宣抚使余人仍赐银绢五十疋两田一千顷第宅一区
 
是日御史中丞王次翁请对言陛下既以和议为主而诸将备御严士卒勇锐敌虽败盟曲不在我无能为也前日国是初无主议事有小变则更用他相盖后来者未必贤于前人而排黜异党收召亲故纷纷非累月不能定于国事初无补也愿陛下以为至成无使小人异议乘间而入上</p><p>深然之</p><p>己亥少师护国镇安保静军节度使万寿观使雍国公刘光世为三京招抚处置使以援刘锜以统制官李贵步谅之军隶之赐钱二十万缗银绢三万疋两为军费于是光世驻军太平州请枢密院都统制李显忠以所部二千人为前军都统制上又命左护军都统制王德为锜之援光世请德自隶德不从显忠行至宿泗间其军多溃
 
诏三省狭西路见在行在官员并与添差军校愿从军者听百姓令临安府优加存恤无令失所右朝请大夫权州狭宣抚司参议官井度兼权四川转运副使度亮釆子亮釆淮宁人元祐殿中侍御史久任于蜀故胡世将奏用之</p><p>是时关中诸军已选而复入蜀中己罢对籴停水运仓廪罄竭度建议请将绍兴八年罢催对籴所欠并九年应纳十年起催之数并以军令督之世将恻然久之曰对籴所输倍于常数民己不堪奈何计三年而并取之第起今年合输之数其余吾自办于是以便宜拨成都府省司军粮五万赴新津运起又以制司称提钱收籴兴元米麦五万洋州三万趣印成都钱引五百万委利路漕赵子厚取拨五十万措置阆州籴买场都运司就籴成都路米十六万潼川府路十一万夔路三万于利州交纳米籴足间刬刷诸司见在粮米尽行借兑又起制司称提库金一千五百两银十七万四千余两命利州管内安府王陟发本州转般仓米存留五万外尽赴鱼关命狭西都漕司印造狭西绍兴钱五十万贯应狭西州</p><p>县官钱除省计外不以有无拘碍尽数起赴凤翔团并以右奉议郎节制司官属陈护权随军转运判官右承议郎通判兴元府宋苍舒权狭西路转运判官军事息日罢下川狭诸路帅臣监司同心协力共济王事如敢违误自有军兴条法下都统制不得妄行杀戮诸军激犒钱物两都统各银绢五千匹两郭浩田晟各三千匹两下都统司措置于丹州界造木筏积薪纵火焚大庆桥傅忠信等夺长安门不顺金者先与转行五官约束仙人关如有狭西惊移人入关不得邀阻收狭西伪官前熙河路总管白常等于施黔州居住下兴州大安军兴元府起夫四千人负一月粮修杀金平根刷官私回脚便舟载还诸军家属下都统制司摆置烽燧及银牌马不知思州田祐恭修合药箭拘收汧阳监官马茶兵并般</p><p>运军前物色于是守御之计始备蜀人粗安按此诸事必非一日所行今因井度除命附书之都运司题名度以闰六月一日到任恐此时已一面供职矣费士戣蜀口用兵录称世将添印成都钱引五百万而成都续记无之盖即二月戊子所得旨增印者也今改作趣印庶不抵牾</p><p>庚子诏右护军都统制吴璘同节制狭西诸路军马以金人犯狭西故也又诏川狭宣抚副使胡世将军前合行黜陟许以昨张浚所谓指挥时三省枢密院言浚宣抚川狭日曾降诏旨黜陟之典俾得以便宜施行近旨令世将如遇军事及赏罚等待报不及许一面便宜施行惟官吏黜陟未得指挥故申明之日历不载此指挥按世将今年十月二十日申审状云六月十三日准枢密院劄子奉圣旨云云六月十三日丙辰</p><p>去此十六日以时计之必是己亥庚子两日降旨今并附此俟考</p><p>辛丑中书舍人林待聘兼权直学士院起居舍人王鉌试中书舍人尚书司勋员外郎兼实录院检讨官张嵲守起居舍人
 
资政殿学士提举醴泉观郑亿年与在外宫观改提举亳州明道宫初边报至行在从官会于都堂工部尚书廖刚谓亿年曰公以百口保金人讲和今已背约有何面目尚在朝廷亿年气塞秦桧以为讥已也乃曰尚书晓人不当如是亿年惧求去乃有是命何俌龟鉴金人败盟分道入犯人以为中</p><p>国之不幸愚独以为此犹中国之幸也何者河南我之故土不幸沦没我无以取之而敌反以与之是敌得以制其予夺之权而所以予我者乃所以饵我也幸而乌珠速于败盟我之福也使其不叛则彼有大恩我有大费如向者燕云二京之事其祸愈久而愈深也呜呼敌欲盟则盟欲战则战使旆方北敌兵以南此桧主和之验也桧于此时曾无远略乃且持禄固位犹使其党其事有大变更用他相为天子戒桧之奸谋为何如耶
 
是日金人犯凤翔府之石壁寨吴璘遣统制官姚仲等拒之仲自奋身督战珠赫贝勒中伤退屯武功时杨政母病方死亦不顾家径至河南与璘协力捍敌已而诸军家属悉归内地人心既定踊跃自奋不复惧敌矣先是金人之别将又围耀州节制狭西军马郭浩遣兵救之敌</p><p>解去费士戣蜀口用兵录郭浩申五月二十八日解围耀州二十八日辛丑也故附于此</p><p>壬寅右奉议郎通判寿春府郑絪直秘阁知寿春府先是金人遣使臣颜林持檄书来抚谕絪缚林送于朝且率军民为守御计东京副留守刘锜言其忠故有是命会河南副总管孙晖自西京遁归絪言于淮西宣抚使张浚乞改命武臣乃以晖知寿春府
 
是日金人围顺昌府先是刘锜于城下设伏敌游骑至擒其千户阿克舒苏等二人诘之云韩将军在白龙涡下寨距城三十里锜夜遣千余兵击之颇杀敌众既而三路都统葛王褎及龙虎大王军并至城下凡三万余人锜以神臂弓及强弩射之稍引去复以步兵邀击溺于河者甚众夺其器甲又生获女真</p><p>汉儿皆谓敌已遣银牌使驰诣东京告急于都元帅宗弼矣锜见陈蔡以西皆望风投拜又有王三者旧为宗弼所用尝知顺昌府至是复来城下宗弼欲再令守顺昌锜虑有茍全性命者卖己于外故顺昌官吏军民皆不许登城以所部兵守之时鄜延路副总管刘光远以道梗不能赴武功大夫温州刺史新知石泉军柳倪为锜所辟皆在军中倪适至东门敌射中其左足倪拔矢反射之敌应声而倒</p><p>癸卯赐处州孝童周智童子出身智六岁丧父哀毁过制芝生于墓庐守臣以闻故有是命</p><p>建炎以来系年要录卷一百三十五&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235635.html' class='pagedaohang'>【上一篇】<i>:卷一百三十六</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235633.html' class='pagedaohang'>【下一篇】<i>：卷一百三十四</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>