<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百四十八</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百四十八</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235622.html' class='pagedaohang'>【上一篇】<i>:卷一百四十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235620.html' class='pagedaohang'>【下一篇】<i>：卷一百四十七</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴十有三年岁次癸亥 金熙宗亶皇统三年春正月己丑朔上不受朝诣慈宁殿贺皇太后太师秦桧率百官诣文德殿拜表称贺遥拜渊圣皇帝于行宫北门</p><p>癸巳太傅醴泉观使潭国公韩世忠请以其私产及上所赐田统计从来未输之税并归之官从之仍赐诏奖谕</p><p>戊戌上蔬食斋于常御史遣太师秦桧册加徽宗谥曰体神合道骏烈逊功圣文仁德宪慈显孝皇帝</p><p>己亥上亲飨太庙秦桧为大礼使签书枢密院事程克俊为礼仪使普安郡王亚献皇叔光州观察使士街为终献士街仪恭孝王子也是日平旦上自宫乘玉辂秘书少监秦熺执绥大臣两省监察御史武臣正刺史以上朝服分左右骑道礼毕钧容直作乐导驾还宫</p><p>辛丑立春节学士院始进贴子词百官赐春幡胜自建炎以来久废至是始复之</p><p>壬寅徽猷阁直学士致仕廖刚卒年四十七</p><p>癸卯太师秦桧等上表请立中宫诏答不允熊克小历在壬寅盖误
 设度牒并权住给降诸路已降未卖者拘收缴尚书省 户部尚书张澄入内内侍省都知谔并进秩一等以车辂仗卫毕工故也 临安府言狱空诏奖之 
诏以钱塘县西岳飞宅为国子监太学旧太学七十七斋今为斋十有二曰禔身服膺守约习是允蹈存心持志养正诚意率履循理时中高闶拟斋名在二月乙酉今并书之</p><p>乙巳诏保信军节度使两浙东路马步军副都总管李显忠今任俸给特免减借从所请也</p><p>丙午权礼部侍郎兼实录院修撰王赏言皇帝亲飨太庙圣孝格天前数日阴云欲雪至日澄霁伏望宣付史馆以昭圣孝从之
 左奉议郎提举台州崇道观李谊复秘阁修撰知庐州 左朝散大夫许中复直秘阁知扬州直徽猷阁知扬州陈兖移知潭州 
集英殿修撰新知湖州秦棣乞前后御书经史并以墨本颁赐诸州学宫从之</p><p>丁未安吉县布衣谈庚言本邑去秋有圆瓜并蒂合而为一此实皇帝孝治天下故见祥瑞以昭天意诏勿受自今有似此投献者皆却之 武功大夫吉州刺史阁门宣赞舍人鄂州驻劄御前捷胜军副将杨浩除名昭州编管浩岳飞部曲坐谤讪朝政及私令人上书诈不实也</p><p>己酉上谓宰执曰朕不畏多事事若多必入思虑大抵无事则怠忽易生不可不戒于是秦桧等赞圣谟宏远天下幸甚又曰此所谓敕天之命上大善
 殿中侍御史江邈权尚书吏部侍郎 
诏大理寺丞袁楠燕仰之往静江府推劾徽猷阁待制提举江州太平观胡舜陟不法事以闻先是舜陟帅广西因奉诏讨郴贼骆科余党以馈饷不继与转运副使吕源有隙舜陟劾源沮军事时有府吏徐竽者因获罪舜陟杖而逐之竽乃阴求舜陟过失得其邕州买马折阅事以告源源即奏舜陟因生日受知邕州俞儋百金又盗官马八百余匹赃污僭拟傲慢不恭万一别生不测为患不轻又以书抵秦桧言舜陟非笑朝政桧素恶舜陟入其说遂奏遣楠等杂治仰之瑛子也瑛青州人宣和户部尚书
 直秘阁</p><p>新知卭州宇文郴勒停以言者论其夙负故有是命 
监文思院何几先罢言者论席益之守平江府几先出入其门是时同朝大臣协心体国力佐恢复之勋而益尝受知吕颐浩几先傅会其意属颐浩被命按阅江上屯营经由平江几先乘此设为秘计劝益力说颐浩此行非策当有挤公于后者颐浩大以益说为然于是托疾于常不复前进是时朝论由是不复和一实自几先发之今近居毂下安知其不包藏祸心密筹诡计以俟投隙而发故有是命</p><p>辛亥监察御史李文会守殿中侍御史</p><p>丁巳兴宁军承宣使张子盖为两浙西路马步军副都总管初张俊之荐王德代掌其军也德以子盖及俊亲将马立顾晖为军中统制及俊罢枢柄德乃不礼子盖等而罢之故有是命俊与德始有隙</p><p>戊午右迪功郎监潭州南岳庙毕良史献春秋正辞二十卷是书良史在汴都所著也奏入诏右谏议大夫兼侍讲罗汝楫国子司业高闶看详来上遂特改京官赵甡之遗史云良史初补文学既得三京地东京留守司俾权知东明县良史乃搜求京城乱后遗弃古器书画买而藏之会金人败盟良史无所用心乃教学讲春秋及复得还遂尽载所有骨董而至行在上大喜于是以解春秋改京秩自此人号良史为毕骨董</p><p>二月己未朔诏自今宰执转官加恩正谢日衣带鞍马并依格全赐更不减半</p><p>庚申国子司业高闶特引对闶言陛下复兴太学凡养士取士之法当取圣裁上曰自有祖宗成法闶曰有庆历元祐绍圣崇宁法有司未知适从若出于圣裁则行之乃久闶又奏旧太学辟雍皆有御书今亦乞建阁以藏御书仍愿特洒宸翰加惠多士上许之阅又奏有一事最先经术是也上曰经不易通士习诗赋已久遽能使之通经乎闶曰先王设太学之意惟讲经术而已上曰近侍读官程瑀亦论经术闶曰国初犹循唐制用诗赋神宗始以经术造士遂罢诗赋又虑不足以尽人材乃设词学一科试以杂文上曰诗赋亦杂文也闶曰取士以经义为主不过</p><p>三场后加诗赋为四场不能无碍今欲经义第一诗赋第二论策各一第三上可之</p><p>辛酉太师秦桧等三上表乞选正中宫诏俟懿节皇后撤几筵日取旨 太师尚书右仆射秦桧以进书恩再封秦魏国公桧不受</p><p>壬戌上初御前殿特引四参官起居自建炎以来始有此礼</p><p>癸亥上曰近代献书者时有怪诞祥瑞之说此兴讹之渐不可长也前代往往喜闻图谶朕所不取</p><p>乙丑更名永祐陵曰永固先是有旨从官同议定自是权户部尚书张澄等言永固二字不犯历代陵名从之此似因王铚建言巳见绍兴</p><p>九年二月
 
殿中侍御史李文会入对文会以朝廷方守和议不言兵乃奏仁义之说曰陛下至孝格天文德来远慈宁以宁亲永固以宁神偃兵息民天下大安则其仁固大矣曩者金人犯阙陛下毅然请行志存宗社及登大宝力图恢复任贤去邪断自宸衷而宗社再安则其义固大矣臣以是知陛下足以大有为愿慎守此道而力行之太平之基实在于此后五日上谓秦桧曰文会力陈仁义甚善朕令录一本置之几案欲常观览上语在庚午今并附文会入对之日熊克小历修润其词非文会本语也今从元奏</p><p>丙寅上曰为君不知春秋昧为君之道为臣不知春秋昧为臣之道此书褒贬甚严真万世之法上又曰为政之要在辨忠邪此治乱所由</p><p>分也秦桧曰书生喜论王霸臣谓推诚任贤是为儒学施于有政是为王道挟术任数是为杂学施于有政是为霸道上以为然中兴圣政臣留正等曰为国而或王或霸治道之所出者同源异派耳霸政虽曰驳杂而有纪纲有政事恩威足以使民势力足以强国如管仲晏子所以用于齐国者谓之不纯于道德则可举而谓之挟术任数则不可人而挟术任数邪孰甚焉未有不乱天下者是以太上皇帝曰辨邪正治乱之所由分也
 
扬武翊运功臣太傅横海武宁安化军节度使醴泉观使潭国公韩世忠进封咸安郡王时刘光世始薨旧功大臣惟世忠与张俊在俊勋誉在世忠左特以主和议故为秦桧所厚顾先得王至是世忠愿输积年租赋于官乃有是命时上又数召世忠等兼家属燕于苑中赐名马</p><p>宝剑等甚渥世忠所以得王墓碑及诸书皆不载其制词云愿会赋租并归官府重惟远识实丽前贤盖度越于常人宜显颁夫异授即指此也世忠奏请已见今年正月癸巳王明清挥麈第三录绍兴癸亥和议初成有南雄太守黄达如者考满还朝献言请尽诛前此异议之士庶几以杜后患秦会之喜之荐为监察御史方数日广东部使者韩球按其赃污钜万奏牍既上虽秦亦不能揜仅止罢黜人亦快之
 皇叔保庆军承宣使知大宗正事权主奉濮安懿王祠事士夽为安德军节度使以迎护之劳也</p><p>己巳上谓大臣曰古人琴制不同各有所属朕近出意作盾样以示不忘武备之意 诏清河郡王张俊咸安郡王韩世忠平乐郡王韦渊</p><p>并五日一朝</p><p>庚午诏自来年为始令太史局递赐诸路监司守臣历日以广西转运判官李绍祖省记有请也</p><p>乙亥减雷化高融宜廉邕钦贺贵十州免行钱用去年七月诏旨也提刑司初请其半上特命除之十七年四月丙申又减
 左承事郎沈介潘良能左宣教郎洪适左宣义郎游操并为秘书省正字良能良贵弟操建阳人也四人皆以敕局进书恩自删定官改秩而有是命 
左朝散郎提举江州太平观象符知遂宁府符有田在苏因留居之秦桧不乐符遣还蜀</p><p>丁丑诏自今宰臣已下遇节序令客省依格签赐节料</p><p>己卯宰执奏福建安抚使叶梦得措画弭盗之事上曰盗之窃发多缘守令非人掊克所致宜令帅司条具凡有害于民者除之自此梦得或招或捕或诱之相戕三策并用然颇与监司相异至交奏其事监司谓盗魁林元仲必不可致既而梦得遂招致之又谓俞彻明必再叛万少佺必大炽而梦得处之皆定异议遂息
 
国子司业高闶言太学者教化之本而最所当先者经术是也自汉以来多置博士而后世所谓诗赋论策皆经术之余耳太学旧法每旬有课月一周之每月有试季一周之亦皆以经义为主而兼习论策为三场苟加一场则旬课季考之法遂</p><p>不可行自元祐以来虽臣僚累奏请加诗赋通为四场而终不施行者盖为此也自罢诗赋之后朝廷恐专门之学未足以收实用乃别设词学一科试以制诏表章之类通谓之杂文臣今参合条具太学课试及科举三场事件第一场大经义三道论语孟子义各一道第二场欲以诗赋第三场以子史论一首并时务策一道永为定式闶又言今比岁郡国虽有学而与选举不相关今参取祖宗旧制通以当今之宜补太学生以诸路往本贯学满一年三试中选不曾犯第三等以上罚游学者同或虽不住学而曾经发解委有士行之人教授保委申州给公据赴国子监补试诸路举人以住本贯学半年或虽不住学而两预释奠及齿于乡饮酒礼者县学同仍籍记姓名本学次第委保教授审实申州听取应仍</p><p>自绍兴十四年为始皆从之何俌龟鉴或者乃曰敌势如焚国势如线弥文缛典何暇搜举得无蹈宣靖之覆辙乎愚应之曰不然科举固所以沮天下豪杰之气亦所以收天下豪杰之心苟无科举以取之学校以养之则士之不知爱重者不入于敌则入于盗矣张九成之策李时雨之书何由而来哉</p><p>辛巳秘书省著作郎王扬英周执羔并为尚书吏部员外郎先是日历所修书自建炎元年至去年成五百九十卷秘书少监秦熺因与扬英等书皇太后回銮本末上之壬午诏熺扬英执羔各进官一等自秦桧再相取其罢相以来一时诏旨与夫斥逐其门人章疏或奏对之语稍</p><p>及于已者悉更易焚弃由是历时政记亡失极多不复可以稽考逮其擅政以来凡所记录莫非其党奸佞之词不足以传信天下后世矣王明清后录云闻之徐度
 秘书省校书郎兼益王府教授严抑守秘书丞 秘书省校书郎兼吴王府教授张阐为秘书郎兼国史院检讨官专修祖宗宝训 
尚书右司员外郎李若谷右司郎中王师心并迁左司吏部员外郎梁弁考功员外郎游损并迁右司 
左文林郎真州州学教授杨邦弼左迪功郎陈鹏飞并为太学博士初除博士员也鹏飞永嘉人秦熺唱榜名第四故事廷试三人两任回始召至是熺已为秘书少监故并擢之 
川狭宣抚副使郑刚中言奉旨相度茶马两司每年应副都转运司钱物今相度乞将成都府路提刑转运司合桩坊场鼓铸食茶税</p><p>钱三色共二十三万缗令都运司径行取拨外更那融续添钱八万缗通作四十万缗并取博马绢一万八千七百五十匹自绍兴十二年为头应副从之自赵开行钞法每茶百斤为一大引令商人输引钱市利共六引八百文至是递增为十一引绍兴七年李迨增一引二百丈八年张深增四引八百文九年赵开减三引十年冯康国增一引半共为此数时物价腾涌茶商取息颇厚自得旨取拨之明年主管官左朝请大夫贾思诚又增为十二引三百文于是诸场类皆溢额而买马之数复不加多人但知茶马司之富甲天下其实所收引钱视建炎增倍后虽破败不可复减矣淳熙十四年李大正裁减事可考</p><p>乙酉诏令临安府建景灵宫先是言者谓自元丰始广景灵宫以奉祖宗衣冠之游即汉之原庙也自艰难以来庶事草创而原庙神游犹寄永嘉四孟荐享旋即便朝设位未副广孝之意望命有司择地仿灵宫旧规以建新庙迎还列圣粹容庶几四孟躬行献礼用慰祖宗在天之灵事下礼官至是权礼部侍郎王赏等乞体仿温州见今安奉殿宇令本府同修内司随宜修盖熊克小历载此事在三月丁酉与日历不同其后创于新庄桥之西以刘光世赐第为之光世家进纳赐第在三月庚子今并附此筑三殿圣祖居前宣祖至徽宗居中昭宪而下二十一后居后掌官内侍七人道士十人吏卒二百七十六人上元结灯楼帘幙岁一易岁用酌献二百四十羊凡帝后忌辰通用僧道士四十七人作法事</p><p>中兴圣政吕中大事记秦桧始则倡和议以误国中则挟敌势以要君终则饰虚文以为中兴使一世酣豢于利欲之中奉敌称臣而不以为耻忘讎事敌而不以为怪其弊可胜言哉绍兴十一年置玉牒所十二年作崇政垂拱二殿十三年筑圜丘建太社太稷国子监太学十四年置宗子学建秘书省御书院十六年建武学二十五年建执政府二十六年筑两相第二十七年建尚书六年定都二十年而郊庙宫省之制亦已具备矣绍兴十年明堂备大乐十三年初谒景灵宫合祭天地建金鸡肆赦班乡饮酒仪十四年作浑天仪复教坊乐工十五年行大朝会礼十六年制常行仪卫耕籍田郊备祭器设八宝作景钟阅礼器奏新乐十七年祠高禖十九年定蜡义十八年图景灵宫酌享功臣息兵三十年而礼</p><p>乐文物亦略备矣国家靖康之祸乃二晋之所未有中国衣冠礼乐之地宗庙陵寝郊社之所尽弃之敌礼器乐器牺尊彝鼎马辂册冕卤簿仪仗之物尽入于敌渡江以来庶事草创皆至桧而后定然耕籍朝觐祀明堂养老更武王克商后事也辟雍明堂籍田光武平陇蜀后事也今果偃武修文时耶果息马论道时耶宫室虽备而忘前日巡幸之惧矣郊庙虽具而忘前日宵旰之忧矣朝仪虽肃而忘前日扈从之劳矣文物新而忘前日根括之惨矣赵霈告高宗曰愿陛下毋忘亲征时王庶谓秦桧曰公不思东都抗节存赵时而忘此敌乎洪皓曰钱塘暂居而太庙景灵宫皆极土木之华岂非示无中原意乎</p><p>三月辛卯诏宴殿陈设止用绯黄二色勿以文绣上以祖宗朝殿帷但用纯彩后来寖多文绣故屏去之也熊克小历附此事于正月癸巳今从日历
 国子司业高闶请在学人依徽宗御笔复立三年归省之限以彰孝治上曰旧有九年之法至徽庙方改作三年岂有士人九年而不省其亲者平其从之 
川狭宣抚副使郑刚中乞增印钱引四百万缗许之先是直秘阁四川转运副使井度言右护军岁计阙七百七十八万缗乞拨四川免行钱五十万缗仍添印钱引户部奏免行钱乃朝廷窠名不可予止命增印焉</p><p>癸巳资政殿大学士左正议大夫提举临安府洞霄宫张守贬秩二等时右宣教郎添羞通判常州陈袤以贪赃属吏而言者谓守实庇之</p><p>故系久不服遂有是命
 武节郎合门宣赞舍人赵瓌等并转一官以初御正殿应奉无差失故也 
直龙图阁叶三省知信州代还言铅山县民王小十取肝以愈母病盖陛下躬行孝德风化之所致乞诏有司旌其门闾易其乡号仍宣付史官从之 
右武大夫荣州防御使新知辰州邵隆兴武功大夫贵州刺史知叙州刘光弼两易</p><p>乙未诏文宣王庙门立戟二十四 中书舍人兼修玉牒官杨愿兼侍讲国子司业高闶兼崇政殿说书闶仍进讲左氏传</p><p>丙申拱卫大夫贵州防御使殿前司忠勇军统制辅逵为江南东路马步军副总管罢从军 左从事郎广南盐事司干办公事郑厚罢以</p><p>言者论厚顷缘刘大中力荐及为泉州察推唯知谄事赵鼎比因误杀罪囚例与冲替乃谤议朝政簧鼓众听故也</p><p>乙巳诏临安府建太社太稷言者以谓社稷之祠王者所重故汉光武东迁则置于雒阳国家南渡以来上戊之际寓于佛祠未副事神保民之意望下礼官讲明择地为坛以备春秋之礼故有是命
 诏昭庆军节度使开府仪同三司致仕平乐郡王韦渊依旧行在居住初令渊致仕居处州未行复留之渊致仕诸书全不见不知何故当考</p><p>丙午诏临安府同殿前司修筑圜丘于龙华寺之西坛四成上成纵广七丈下成二十有二丈分十三陛陛七十有二级坛及内壝凡九十</p><p>步中壝外壝共二十五步以龙华寺为望祭不筑斋宫 诏僧及道士于淮南京西沿边行游者禁之</p><p>辛亥明州言自废广德湖田岁失官租三千余斛请复以为田从之事祖见九年五月</p><p>甲寅中卫大夫庆远军承宣使刘光烈落阶官为崇信军承宣使以光世薨特迁之也</p><p>乙卯初命官告院监官书绫纸之背以防奸弊熊克小历在甲寅盖误</p><p>丙辰直秘阁两浙西路提点刑狱公事王鈇升直徽猷阁鈇献亲享太庙赋而后省官言其古雅故有是命 左宣教郎汪勃为太常寺主</p><p>簿勃黟县人也绍兴二十八年六月庚寅叶义问奏勃为建德县丞赃污不法为邑人所讼秦桧与之有旧监司庇之寖得美官
 
起居舍人兼侍讲兼权中书舍人程敦厚言臣昨侍经筵恭闻圣训以通和之初异议者甚众今皆退听盖异议小人初不为陛下社稷计务于不靖以售其奸今事既大定矣固不容不退然而其所以退听者则不可不察臣观异议小人其罪恶显白者陛下虽已为社稷弃之而其党犹众匿情诡迹布于中外既不得于其前则将害于其后故今朝廷一有所成尚相与诋曰是堕邻谋也是非国福也一有所作又相与诋曰是不节财也是重困民力也曾莫知悛至于甚者輙更肆险诐以中伤善类欲惑移上意以规取显美期于必胜而已幸陛下明良胥契镇以一德然风俗如此臣</p><p>实寒心臣益愿陛下谨察其微而大明赏罚焉庶使异议绝息风俗归厚永固丕图臣不胜拳拳之心敦厚文集云绍兴十三年所上而无其月按敦厚以六月一日罢而此疏首云昨侍经筵则必春讲之时也故且附三月末</p><p>夏四月己未右朝奉大夫通判临安府万俟虎为荆湖南路转运判官虎卨兄也</p><p>庚申上谕宰执曰郡政以循良称者便与擢用庶为郡守之劝今兵事少息当以民事为先卿等宜博询之</p><p>壬戌御史台检法官詹大方秘书省正字游操并为监察御史大方建德人也 右承事郎知严州淳化县孔括为右宣义郎光是浙西提</p><p>点刑狱公事王鈇言括治状辅臣进呈上曰可与转一官令再任任满更与升擢县令最亲民而员最多难于一一选择但有治状者进用之有过恶者黜责之使知所劝惩则人自励而不害吾民</p><p>癸亥诏礼部以乡饮酒仪制镂板遍行郡国比部郎中林保请之也 翰林司言依例自五月下旬进时果一合至八月初止诏御前权不供进皇太后如例</p><p>丁卯昭庆军节度使开府仪同三司平乐郡王韦渊落致仕充万寿观使乃奉朝请</p><p>癸酉右谏议大夫兼侍讲罗汝楫试御史中丞 监察御史詹大方守右司</p><p>丙子左朝奉大夫知漳州韩岊代还入见请复孝悌力田科上谓大臣曰汉有此科固可以厚风俗然祖宗未尝行可令讲究不可轻易创立租宗未行之法也岊初见绍兴七年四月</p><p>丁丑直秘阁主管台州崇道观喻汝砺卒</p><p>庚辰两浙转运副使张叔献等乞依元祐古迹于华亭置闸以捍咸潮上曰今边事初息当以民事为急民事当以农为先朕观汉文帝诏</p><p>书多为农而下以农者天下之本置闸其利久远不可惮一时之劳也乃令叔献措置
 
殿中侍御史李文会论寄居士大夫干扰州县又监司郡守类皆亲故莫敢谁何望严加戒约傥或不悛令监司郡守密具姓名闻奏重寘典宪不以赦原从之时士大夫与奏桧异论者多奉祠里居或侨寄他郡自是以次被罪矣
 
秘阁修撰张祁直秘阁李健并落职祁监汉阳军健监德安府在城酒税以李文会奏祁治狱不当为不仁健尝仕伪庭为不义也健之制曰往者元恶盗我魁柄浊乱国经为不道之宗主故汝得以免赖天之灵国是大定汝曾不知缺而从搢绅之后罪岂胜诛制词所云盖指赵鼎与张浚也
 左朝议大夫提举洪州玉隆观胡思左朝散郎直显谟阁徐林并勒停思南剑州林兴化军居住两浙</p><p>转运副使李椿年言二人广为谤讪必欲沮经界之政故责之 皇伯保平军节度使安定郡王令懬薨赠少师后追封惠王谥襄靖</p><p>癸未懿节皇后撤几筵上素服焚香以太师秦桧为礼仪使是日禁在城音乐屠宰及停决大辟囚</p><p>丙戌诏宰执四参官赴垂拱殿习看石位 是日宰执奏事上曰数日来太后趣行策命中宫之礼朕乞太后降一指挥太后不肯云我但知家事岂预外廷太后知国体故重慎如此秦桧等曰太后有定命陛下奉行可也</p><p>丁亥国子司业高闶言举人春秋欲依旧制止于正经出题从之先有是旨许于三传解处出题闶谓如此则是三家者与六经并行以春</p><p>秋之法绳之三家者当被僭圣作经之罪乃下礼部如所请</p><p>是月蒙古复叛金主亶命将讨之初鲁国王昌既诛其子萨罕图郎君者率其父故部曲以叛与蒙古通蒙古由是强取二十余团寨金人不能制此据王大观行程录按松漠记闻达兰长子达尔玛被囚遇赦得出达兰次子章嘉为平章皓以今年六月归乃不见此事未知孰的今姑附见更俟考详十六年八月末可参考先是都元帅越国王宗弼疑知亳州王彦先至南朝常泄其国中阴事乃徙彦先知澶州而调其子保义郎大观从军北讨实质之也大观者年二十余骁猛善骑射以事刘麟击踘得官宗弼以为保义校尉</p><p>闰四月戊子朔上曰祖宗时殿宇皆用赤土刷染饰以桐油盖以国家尚火德故也所以只用赤土桐油者毙则易于更修后来多用朱红漆不维所费不赀且难于修整桧等曰此有以见陛下追述祖宗之俭德也</p><p>己丑立贵妃吴氏为皇后制曰顾我中宫久兹虚位太母轸深远之虑群臣输悃愊之忠宜选淑贤以光册命敷文阁直学士兼直学士院秦梓所草也三省行首司言事大体重乃诏太师尚书左仆射秦桧押麻
 右从政郎两浙东路安抚司准备差遣杨遹特改右宣教郎遹时子也上召见遂以为司农寺主簿遹除寺簿在六月壬寅</p><p>庚寅上谕大臣曰近右朝请大夫吴说上殿言湖台之家士大夫多藏书者缘未立赏故不肯献卿等可求太宗朝访遗书故事依仿行之是月己亥行下</p><p>壬寅宰执奏两浙漕臣张叔献言天申节锡宴在迩本司合造山楼而木植未备欲借慈宁殿山楼用之上曰此皆朕自置专奉太后宴设不欲他用姑借与木植其彩段不可假恐或损污非朕所以奉太母之意也 御史中丞罗汝楫奏太常寺主簿王勃充本台检法官从之</p><p>丁酉诏金州拨属利路直宝文阁提点江淮荆浙福建广南路坑冶铸钱韩球请籍坑场户姓名约定卖纳铜数许之先是赣饶二监岁铸</p><p>钱四十万缗提点坑冶赵伯瑜以为所得不偿所费遂罢铸钱岁额铜铁积而不用尽取木炭铜铅本钱及官吏缺额衣粮水脚之属凑为年计至是球必欲尽铸新钱调民兴复废坑至于发坟墓坏庐舍而终无所得郡邑或毁钱为铜以应其命民大以为扰其后岁收铜二十万金潼川府兴利饶信池潭连韶汀建南剑州卲武军凡十四场总二十六万三千一百六十九斤九两系黄胆二色铁二十八万斤洪信饶池徽抚吉江舒潭辰处建韶黄惠宾郁林州兴国军凡三十八场总二十八万三百二斤十三两铅十九万斤信舒潭衡峡衢处温韶连浔邕建宾南剑南恩州兴国桂阳军凡二十四场总十九万一千二百有十九斤十三两锡二万斤衡郴贺州桂阳军凡五场总二万四百五十八斤皆不登祖额此</p><p>绍兴三十二年虞部数也祖额铜七百五万斤铁二百十六万斤铅三百二十一万斤锡七十六万斤</p><p>戊戌殿中侍御史李文会论前知闽县李汝明赃污上谓大臣曰县令最众安得人人而知之若一一待台谏论列何用监司今后赃污人为台谏所论而监司失按发者量与降官庶知所惩行之数年赃吏自然少矣时本路提转黄积厚陈桷贺允中余应求已代去皆坐贬秩焉八月癸卯行遣
 吕中大事记桧虽监司帅守到阙必要珍宝数万贯乃得差遣而上则严监司失按发赃污为台谏所论者监司量与降官又令监司按县令申严监司巡历法其饬吏之严自若也</p><p>己亥诏绍兴府守臣即直秘阁陆寘家录所藏书以实三馆</p><p>壬寅诏人户应管田产虽有契书而今来不上砧基簿者并拘没入官用两浙转运副使措置经界李椿年请也时椿年行经界法量田不实者罪至徒流江山尉汪大猷覆视龙游县白椿年曰法峻民未喻固有田少而供多者愿许首复改正又谓每保各图顷亩林塘十保合一大图用纸二百畨安所展视椿年听其言轻刑省费甚众大猷鄞县人也
 诏诸州自长贰外非公筵若休告毋得用妓乐燕集违者坐之</p><p>癸卯诏少保兼领殿前都指挥使职事杨存中遇合执仗子侍立特令依旧窄衣执骨朵</p><p>甲辰册皇后吴氏太师尚书左仆射秦桧为奉册宝使参知政事王次翁为副使册文桧所撰而参知政事万俟卨所书宝文则签书枢密院程克俊所篆也权礼部侍郎直学士院王赏为礼仪使上御文德殿授册后即穆清殿廷受之通设黄麾半仗千四百九十九用宫架乐其受册读册举册悉以内侍为之时太常无女工乃命设于穆清殿门外</p><p>丙午新除宗正少卿何麟依旧直秘阁知嘉州以殿中侍御史李文会论其浮薄夸诞也</p><p>戊申敷文阁直学士提举万寿观兼侍读直学士院资善堂翊善秦梓为翰林学士梓直北扉踰半岁至是草后制而命之</p><p>己酉吏部员外郎王扬英乞命史官编靖康建炎忠义录俾见危致命临大节而不可夺者托无穷之传诏付史馆其后书不克成</p><p>庚戌赐武当军节度使川狭宣抚司都统制杨政汉中田五十顷政自兴元入朝故有是命</p><p>辛亥权尚书礼部侍郎兼实录院修撰兼侍讲权直学士院王赏落权字以中宫册宝成礼也</p><p>壬子户部供上诸路月桩钱上谕辅臣令析其数为二存其有窠名者余悉蠲之十七年八月丁巳又减</p><p>癸丑太常寺言皇后受册毕依仪诣景灵宫行恭谢之礼从之</p><p>甲寅上谕大臣曰昨日上殿杨大任其人昏老难当郡寄可处以宫祠似此等人作郡台谏欲论又无显过但千里之民阴被其害今后郡守卿等审悉之秦桧等曰谨遵圣训 吏部员外郎王扬英兼国史院检讨官此恐是专修忠义录当考</p><p>乙卯参知政事王次翁充资政殿学士提举临安府洞霄宫次翁执政凡三年至是引年求去而有是命王明清挥麈录所云上终恶次翁秦桧谕使辞位已见绍兴十一年八月丙寅皇太后渡淮注</p><p>建炎以来系年要录卷一百四十八&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235622.html' class='pagedaohang'>【上一篇】<i>:卷一百四十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235620.html' class='pagedaohang'>【下一篇】<i>：卷一百四十七</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>