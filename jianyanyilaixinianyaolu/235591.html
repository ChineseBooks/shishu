<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百七十八</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百七十八</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235592.html' class='pagedaohang'>【上一篇】<i>:卷一百七十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235590.html' class='pagedaohang'>【下一篇】<i>：卷一百七十七</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴二十有七年冬十月乙未直秘阁主管台州崇道观林大声落职罢宫观以殿中侍御史王圭论大声向自永嘉县丞深结秦氏父子以致超迁家居侯官干扰州县故也</p><p>丙申权刑部侍郎徐林陈正同言近来不住有官员雪诉被罪冤抑其间多系大理寺勘断其本寺官因臣僚论列观望挟情已行罢黜唯是旧吏尚存显有妨碍欲将右治狱当出职人日下与注授差遣往外州县待阙巳出职而在行在其他官司充役者准此上曰朕在京师时惟开封府颇类外方官司如大理寺御史台法令严密官吏谨畏无敢干以私者自渡江以来大理寺治狱官吏极有奸弊至于容情请托贿赂公行玩习既久理宜惩革沈该等曰前此寺官观望失职巳尝汰去惟是胥吏尚用旧人不可不略行措置欲依林正同所奏施行上曰甚善六部出职人亦遣离部勿复存留庶几官曹稍清奸弊顿革</p><p>己亥右奉议郎郭淑令吏部与监当差遣淑尝为治狱丞罢去刑部侍郎徐林等言其数到行在恐与旧吏交通故黜之淑绍兴十七年六月二十四日除大理寺主簿二十三年十月再除二十六年五月六日又除九月迁治狱丞今年八月放罢前后在寺近十年故也
 诏自今台部吏应出职者并罢毋得存留 左承议郎知温州平阳县方广左宣教郎知处州丽水县薛良朋并进秩一等以直秘阁两浙转运副使李邦献奏其治状也</p><p>辛丑罢两浙漕司科籴马料令本司降钱于沿流顺便州置场收籴
 左朝议大夫江南东路转运副使周绾为国子祭酒 
右通直郎知黄州范伯奋降一官放罢今后不得与堂除差遣左司谏凌哲论伯奋所至贪饕有旧契刘楫死于光山酒官其家投之以图归计伯奋初议以长孙娶其女及见女美艳遽纳为妾故有是命其女令提刑司日下理还</p><p>癸卯诏自今差往川中赐夏腊药内侍经由去处輙收受例外馈送及非理取索买卖骚扰仰守臣具申尚书省枢密院先是上谕宰执以比密院所遣使臣多妄作受赇今改差内侍尚虑不切畏慎故有是旨</p><p>甲辰诏学士院人吏应奉修写机密国书及十次者与减一年磨勘六十次以上转一官从直学士院王纶请也</p><p>乙巳以讲筵读三朝宝训彻章燕儒臣始用化成殿乐侍读王师心因讲毕奏曰祖宗创业垂统所以长虑却顾为万世子孙之计甚备熙宁大臣私意改作流毒至今不可不监又言帝王之于史其要在于观得失究治乱今进读汉书愿摘切于治体者读之
 诏月以钱米廪给昭宪皇后外家子孙之孤遗者仍依宗室袒免外两世绍兴格计口给之 
右通直郎新福建提举市舶司干办公事权知衢州江山县陈鼎特转一官堂除繁剧知县俟任满与升擢差遣江山阙令久鼎摄事不数月士民列状诣部使者举留之故有是命</p><p>丙午直秘阁江南东路转运判官叶义问为殿中侍御史义问入对首论监司号为外台与御史相表里望立为约朿凡监司遇巡按归任皆具平反冤讼与搜访利害各几事荐举循吏与按发奸赃各几人陛下与大臣考之因可以知监司之能否而行赏罚上纳其言十一月丁亥立法行下遂有是命后九日义问入见又论吉□悔吝生乎动吉居其一而□悔吝居其三愿陛下与群臣协心鉴戒庶无轻动之失</p><p>戊申直秘阁知台州曾几守秘书少监几入对言士气久不振陛下欲起之于一朝矫枉者必过直虽有折槛断鞍牵裾还笏若卖直沽名者宜皆优容奖激之上大悦遂有是命几承平时已为馆职去三十八年而再用须鬓皓白衣冠甚伟每与同舍会多言前辈言行台阁典故荐绅皆推重焉</p><p>癸丑权户部侍郎林觉等言冬月养济务在均给贫乏今措置临安府两县在城兵官下公人及甲头如抄劄贫民姓名不实及诡名□请钱米许人告每名赏钱十千至三百千止诸路令坊正耆保抄劄依此施行犯人并计赃断罪先是右正言朱倬以浙西提举官入对论其弊以为狡狯者举家皆预支请而贫寠者反见弃遗上谕大臣曰闻官司不留意多为胥吏□请可措置革弊务令实惠及民至是行下朱倬奏请在九月辛卯上语在此月庚戌今并书之</p><p>己未上谓宰执曰近臣僚献利害往往各述巳见未必知有无见在之法自今宜令有司讲究详审无轻改祖宗成宪汤思退等曰臣僚奏请不惟未详条令固有便于一方而不可行于天下岂容轻议改法当依圣训行之先是右正言朱倬论祖宗立政创制焕乎大备然迩日陈利害者或不深知朝廷之典常或不洞究民间之利病得之口耳即以上闻陛下无开纳而舞文之吏若从甲则曰旧法如是欲从乙则曰续降如是出入玩弄官莫知从为害实大乞自今献言者必送有司精详参照既定然后大臣审究至当剖析利害上取宸断付下有司然后施行上从其言至是复有此谕倬章疏以此月己酉行下
 殿中侍御史王圭言权吏部侍郎葛立方违法为其子营求荐章诏罢之 右武大夫干办皇城司刘伉领荣州剌史请给等全支本色今后准此 
诏保信军承宣使知合门事曹勋与依郑藻例给真俸</p><p>庚申左司谏凌哲权尚书吏部侍郎先是台谏官皆汤鹏举所荐至是哲与方崇皆内徙而以朱倬叶义问代之自是鹏举始不安矣</p><p>辛酉诏四川制置司总领所转运常平司各具所部州县有无旱伤闻奏如有旱伤即行减放仍以旧宣抚司桩积钱米赈济之既而潼川府路提点刑狱公事王之望言被受御宝封省劄指挥巳在陈诉限外但令州县赈给旱伤去处孤老残疾阙食饥民而巳据之望所申十一月十三日被受
 
殿中侍御史叶义问言工部员外郎喻樗托儒为奸曩者诈为伊川之学以迎合时相荐用非人黜为邑宰因籴米为奸百姓诉之乃托疾休致逮其晚节黩货尤甚吏部员外郎刘天民素无操履自平江职官满秩倚托声势要索当路未及数月三迁为郎太学博士范成象阿附权势甘为仆隶遍走台谏之门士类所鄙诏并罢义问首劾成象天民盖以摇汤鹏举也
 中书舍人赵逵卒逵始病上因御经筵谕兵部侍郎杨椿令传旨存问及卒上念之命沿江漕臣致其柩</p><p>十有一月癸亥朔诏减福建路钞盐钱每年八万缗初吴逵既核福建盐数虽民力稍宽而郡邑无以供百费且尤非转运司之便故众论摇之逵既移鼎州愤而死殿中侍御史王圭乃请令诸司相度更定至是诸司请运盐如逵数而增其直官肆盐直止减一分漕臣盐本钱每斤为二十五钱上命辅臣计之会提举常平盐事张汝楫别奏乞行钞法上问同知枢密院事陈诚之如何诚之曰闽中山溪之崄细民□法私贩虽官卖盐犹不能绝若百姓卖盐岂无私贩之弊苐恐不尽请钞则有亏额上曰中间福建曾用钞法未几复罢若可行祖宗已行之不待今日正如万户酒前日欲榷者甚多然竟不可行大抵法贵从俗不然不可经久圭以六月乙巳奏乞相度诚之以十月庚申奏此事时福建岁认钞钱三十万缗乃诏减八万自此漕司及州县稍舒不复抑售于民矣乾道四年二月壬辰再减</p><p>乙丑太常少卿充贺金国正旦使孙道夫合门宣赞舍人充副使郑朋辞行道夫既至北廷金主亮诘以关辅买马非约始欲败盟时左从政郎左跸为书状官死于涿州驿舍不暇为棺具但坎地瘗之道夫还乃焚其骨以归诏特官一子跸临海人也
 
礼部侍郎周方崇言国朝之制一岁四祭天一祭地皆以执政官充初献顷权臣怙威惮于斋戒凡此五祀但遣从官循习既久遂为故事今冬至日与高禖之祠既已分命宰臣独上辛夏秋四祀未还旧制望申诏有司自来岁始诏依祖宗典故施行</p><p>丙寅大理少卿金安节入对安节首言治民之道先德教后刑法今守宰之虑类不及远簿书期会之程赋敛输入之限穷日力办之即谓职无余事矣而剌部观风者幸其不乏乎此亦媮一切以苟目前无有卓然以教化为务而期于无刑者迨民陷于罪乃按以三尺以行诛击而曰非我也民自为也欲望陛下发德音下明诏申饬监司守令率职之际不特专用律令从事苟有可以赞助教化者无小大必行庶几先民未犯而格之或有耻而不为足以仰副陛下先德后刑之意凡再章言之</p><p>丁卯工部侍郎兼侍讲王纶等言兴化军进士郑樵耽嗜坟籍杜门著书顷年尝以所著书献之朝廷降付东观比闻撰述益多恐必有补治道终老韦布可谓遗才望赐召对验其所学果有可取即乞依王苹邓名世例施行庶学者有所激劝乃命樵赴行在</p><p>戊辰监察御史何溥为左正言
 监察御史李庚守尚书兵部员外郎自此汤鹏举之客稍稍被逐矣 
资政殿学士知婺州张纲言本州绍兴元年以后合纳内库绫罗及折帛钱积欠数目皆人户残欠之数经涉岁月实难追催望许依已得指挥将二十二年以前见欠数目并与除放庶使七邑之民少宽追扰从之
 
殿中侍御史叶义问入对论知枢密院事汤鹏举以为人臣不忠之罪莫大于掠美以欺君植党以擅权有一于此法当窜殛况兼而有之鹏举初罢平江适逄陛下欲去权臣党与之弊起废匿瑕付以风宪凡所弹击发踪指示皆出陛下之英断初非鹏举可得而擅也况鹏举本非正直敢言之士尝除广帅惮于远行因秦桧之嬖人丁禩献佞于桧遂移平江及秦熺还建康焚黄鹏举弃去郡事连日奔走吴江望尘雅拜比他郡守最为谀佞自非陛下抆拭而用则鹏举实秦桧党中之奸猾耳至处言路乃妄自尊大窃弄威权使陛下去邪之英断反为鹏举卖直之虚名此臣所谓掠美以欺君者也鹏举自居要涂引用非类凡平日之所忌者虽贤德忠良必极力而挤之平日之所喜者虽轻猥邪佞必极力而援之坐是刘天民范成象留观德之徒争为鹰犬同恶相济牢不可解逮居枢府猜忌尤甚凡巳所恶必遣天民辈先谕台谏有议论不同者即怫然作色曰此人我所荐拔何负我如是夫台谏者陛下之台谏非鹏举之私人也而鹏举自违诏旨败坏成法略无忌惮之心复蹈前车之辙此臣所谓植党以擅权者也况鹏举位居宥密执权甚重若不急去其害有甚于秦桧伏望圣明将鹏举明正典刑窜之远方以为不忠罔上之戒</p><p>己巳右朝奉郎知处州谢伋提举两浙西路常平茶盐公事 将作监张晟直秘阁主管台州崇道观晟引年乞老乃有是命</p><p>戊寅枢密院检详诸房文字潘莘知徽州莘宰相沈该甥婿也言者＜婠勶-釒＞其罪故以郡守处之
 
太府寺主簿留观德通判静江府殿中侍御史叶义问言仰惟陛下聪明神圣灼见前此大臣植党擅权私结台谏以害治道于是擢汤鹏举而用之手诏丁宁非不深切而鹏举则过自矜伐以盖人主之英断分朋植党专狥私情首犯缔交之罪阴为朋附窃弄威权去之不决驯致大患此臣之所以深忧而陛下所宜深察也臣不敢摇舌以渎圣听且以秦桧言之桧之先结台谏相为表里因而假窃名器而为私用故一时群小希宠竞进知有秦桧而不知有朝廷也自非陛下乾刚夬决一洗而新之则汉唐朋党之祸如臣前章所陈者岂不复见于今日乎今鹏举不遵陛下训戒而复效桧之所为内则倚用刘天民范成象留观德之徒以交通台谏外则倚用李良民赵士鹏以贼害良善何异一秦桧死一秦桧生所幸鹏举未至宰辅耳借使居桧之位纵其凶暴济以朋比其为患有甚于桧者欲望陛下回天地之监震雷霆之威将鹏举早行窜殛以叶舆议故观德先罢天民成象今年十月巳先罢
 
殿中侍御史王圭言荆湖南路提点刑狱公事赵士鹏夔州路转运通判官王珏皆秦桧亲党居官贪虐常以官钱市珍异玩好之物以奉秦熺诏并罢先是夔之州县行经界大为奸利不均珏至为均之戒其部曰吾土瘠而贫不与他等民岁输者损之又损可也每按部持什器与偕尽以随行胥吏闭之一室临当启途须众吏上马巳然后去薪水刍粟皆计直给钱偿之州县无一毫之费初左朝奉大夫张纮通判夔州珏薄其为人纮宰相沈该同年进士及是入为吏部员外郎言珏苛敛由是罢去纮伊阳人也纮今年四月丙申除郎</p><p>己卯刑部奏百姓张璘等用药杀人劫取官纲公事上曰此罪当死古者用刑贵情法相当祖宗以来好生之德间有用例贷死刑者然不可为常苟当死而不死无以禁暴戢奸恐杀人愈多非爱民之道也汤思退曰士制百姓于刑之中若杀人不死非所谓以杀止杀上曰然
 
右朝奉郎知黎州唐秬罢初卭部川蛮客崖遇与其徒持马赴州互市北还过大渡河边民数十人共杀之夺其锦帛计直六千余缗秬闻令边民偿其骨价都大主管茶马公事李涧以其不当用蛮礼奏劾之于是秬与右奉议郎通判州事陈伯强俱罢仍令提刑司将为首者一人杖脊送千里外州军编管今后并依见行条法施行伯强巴西人也秬巳见</p><p>庚辰监察御史褚籍为尚书工部员外郎籍与李庚皆汤鹏举所荐故次第徙官</p><p>辛巳左正言何溥请特诏大臣毋庸数易郡守上谓宰执曰此论切中时病近亦有因事移易者今非甚不得巳且令成资汤思退曰岂惟郡守监司亦然昨因近臣荐除监司至春间往往当替欲于卿监郎官中择资浅者令中外更代皆至成资而罢上曰如此不惟免迎送之扰亦可革内重外轻之弊矣
 起居郎贺金国生辰使刘章合门宣赞舍人充副使李邦杰辞行 江南西路提点刑狱李长民罢以殿中侍御史叶义问论其阿媚权臣所至骚扰也</p><p>癸未太学正史浩为太学博士</p><p>甲申右朝散郎监潭州南岳庙任古为监察御史古初用王俣荐召至是特除之
 
权刑部侍郎充接伴使徐林武翼大夫贵州剌史充接伴副使张棆等乞将人使往回宿食顿其有不扰而办或过为扰民皆许保明按劾以行赏罚上谓宰执曰朕再三思之止是增重接伴事权恐州县观望却成骚扰接伴迓客耳何用如此前后指挥巳备只令两路漕臣检察足矣</p><p>丙戌宰执进呈给事中贺允中论吴国长公主奏请女夫右奉议郎直秘阁郑珙乞特与转行两官添差两浙东路安抚司参议官切详所奏即非用本家合得恩例陈乞却创自拟官职仍乞作特与行下显是过有侥求不合公议望追还巳降指挥上曰珙被命逾两旬乃始封驳词头恐非故事可谕令书读宰执退召允中至都堂谕旨允中执所见不易翌日奏其事上曰虽稍后时所论极有理盖虑后来援例者众当曲从之可寝转官指挥沈该曰谏行言听使言者得以自安此盛德也
 
殿中侍御史叶义问言臣伏见知枢密院事汤鹏举狼戾奸诈出于天资平昔莅官略无善状所至贪残人皆以鬼车乳虎目之顷知当涂县以苛酷而附权势以为私计其罢淮南漕以贪惏而占官船以为巳物倚托官势强买地基则见于居金坛之时营造私第驱索州县则见于为浙漕之日其知绍兴也则恐胁将官刘之仪而致之死地其知平江府也则窃取公帑而唯巳所欲是皆前日弹章之所备载暴恶之所著闻者也陛下略其往愆责其来效自台宪要途洊跻右府则陛下所以擢用委任之恩可谓厚矣为鹏举者不思勉励激昂以图报称而乃掠美以欺君植党以擅权长恶不悛故违诏旨揣其后患实有甚于秦桧有识之士为之寒心其可□近列乎伏望圣慈察臣愚直将鹏举早正典刑以警有位鹏举闻之乃留身求去诏不许义问又言臣累具劄子论列汤鹏举罪恶乞赐窜殛外庭之臣侧耳听命以谓必行两观之诛以慰天下之望兹者伏闻宣押赴朝及都堂治事此乃祖宗体貌人臣常礼在鹏举罪恶贯盈自当藉藁负荆请罪于朝而犹占留枢密院印簿偃蹇不逊傲睨自如至如前日敢具劄子留身奏事盖其要君冒宠失大臣难进易退之礼一至于此又况鹏举所为虽闾阎鄙夫台省老吏见其包藏祸心举措凶狠犹为国家忧虑孰谓身任言责者而可默默乎伏望睿断将鹏举早正显戮以慰公言丁亥知枢密院事汤鹏举罢为资政殿学士提举在外宫观免谢辞</p><p>戊子殿中侍御史叶义问言臣连日论列汤鹏举罪恶巳蒙陛下灼见其奸邪而去之不疑臣伏见鹏举怀残忍之心纵猛暴之志顷知婺州欲买花罗嫁女而东阳知县留观德迎合应副鹏举近荐为太府寺簿未几兼丞又择优厚去处使之兼局又有汪怀敏者婺州富僧也因坐奸还俗鹏举在婺州时以贿赂交通既迁执政遂补为将仕郎又有娄廙者本名详漕司罢役之猾吏也鹏举为漕日倚为腹心今补为副尉令干办本府凡有关节輙入卧内评议鹏举无不听从鹏举为中丞时周方崇为殿院李庚为台簿皆其荐用也一日诣方崇而骂辱之因顾李庚且请作证二人唯唯而退台吏无不惊骇鹏举恃其威势至于耻辱风宪如此而乃使之领秘殿之隆名享真祠之厚禄其如天下公论何望将鹏举职名宫祠并行褫夺明正赃凶之罪以慰天下公论诏鹏举落职</p><p>己丑宰执进呈次雪大作沈该等称贺上曰前次久雨深以为虑幸而谷价不至腾踊今得此雪来年二麦必大丰稔也 中书舍人周麟之兼实录院同修撰始除同修撰也</p><p>庚寅秘书省正字林之奇兼权国史日历所检讨官 自韩球权夔茶至是且十年民颇以为害右朝请大夫知达州董时敏言于朝事下茶马司其后主管茶马公事许尹不肯蠲乃止三十年二月所书可参考</p><p>十有二月癸巳朔殿中侍御史叶义问言礼部侍郎周方崇俗恶无能众所共鄙顷因汤鹏举之荐而为殿中侍御史鹏举已迁政府方崇犹伺其风旨为之弹击或以为未然则厉色曰我只报汤枢密何恤其他兵部郎官李庚轻儇无状众所共恶顷因汤鹏举之荐而为监察御史日与刘天民范成象留观德之徒相为表里故鹏举在政府每欲排击异已则必遣天民等达意于庚善类为之重足工部郎官褚籍昏谬无耻众所共笑顷因鹏举之荐而为监察御史谄事鹏举甚于奴隶假借风宪规图货财望将方崇庚籍等三人明正典刑以为台谏来者之戒所有天民成象观德乞重行窜责以为交通台谏之戒如此则纪纲一振而奸回之心潜消于未萌矣乙未宰执进呈上曰朕深不欲朝廷分朋植党今方崇等交结所幸觉之于早当戒其渐姑从轻典可也时天民成象为左宣教郎天民前吏部员外郎今年十月罢成象前太学博士今年十月罢观德为右奉议郎新通判静江府于是方崇庚籍观德四人皆罢仍诏天民成象观德自今毋得与堂除权吏部侍郎凌哲以鹏举所荐不自安乞守小郡上曰哲亦善人非方崇比朕尝与台谏论大臣出处或以罪去但及其身足矣至所荐引当观其人若不问贤否一切斥逐是使之为朋党非公正之道也凌哲乞郡在是月戊戌中兴圣政臣留正等曰元祐相司马光尽取熙丰之政与其人而更新之天下至为相贺而程颢独有忧色蔡确新州之窜一时大臣有名望如文彦博吕大防台谏知大体如刘安世范祖禹皆以为当然而范纯仁独为之慨然曰搢绅之祸自此始矣夫成败兴废天也君子能为其可为者至其不可为则安之以俟命而巳固奚暇他顾然独不观诸水乎顺而导之则行激而怒之则抟今以其泛滥无畔际也堤而障之曰吾以止水也激而不已奔怒四出臣见决堤破岸伤物转甚耳恶乎止水哉太上皇帝之言也其殆知消息盈虚者乎夫渐而察之则不遽择其巳甚而去之则不苛薄其法以待其改则不怨使元祐大臣家存斯言则士君子之纷纷窜逐奚至如绍圣之甚哉纵使有之必不至空天下君子党而籍之更历再世以至于危乱而不悟也虽然天下之更相是非岂有既哉太上皇帝之言臣愿圣子神孙万世宝之
 左从事郎沈枢特改左宣教郎以荐对也</p><p>乙未诏诸路帅臣监司于本路武臣大使臣已上及见任寄居历任有劳效之人每岁各举二员明具所长堪作如何任使保明闻奏枢密院籍记姓名以备量才任使
 
直秘阁两浙转运副使赵子潚言被旨措置镇江府沙田欲选官打量随田地肥瘠轻立租课就令见佃人耕种委知县拘管如形势之家尚敢占吝不即交割许本司具奏所有以前收过租利不少依条合尽行追纳入官诏人户冒佃积年收过租课特免追纳其田疾速拘收措置二十八年正月癸未遣官</p><p>丙申重建六部尚书成直秘阁知临安府张偁升直敷文阁奉议郎守尚书都官员外郎杨倓转一官以董役有劳也朝野杂记绍兴四年高宗在平江将还临安始命有司建太庙十二年和议成乃作大社大稷皇后庙都亭驿太学十三年筑圜丘景灵宫高禖坛秘书省十五年作内中神御殿十六年广太庙建武学十七年作玉津园太一宫万寿观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六部大凡定都二十年而郊庙宫省始备焉
 处州遂昌县丞黄楷乞籍定民户物力高强比他户大叚辽绝者并应役两次比其他役户一次从之二十八年六月己丑不行</p><p>辛丑左朝奉大夫知眉州王扬英为成都府路转运判官 右中散大夫知果州王弗知嘉州 左朝散郎主管台州崇道观陈夔知眉州</p><p>癸卯诏右承直郎沈作乂作霖并令三省拟进差遣仍改合入官二人皆左仆射该之子该为乞行在无职事妨嫌筦库及外路属官差遣故有是命给事中贺允中言寒士改官视为再第内则筦库外则属官俾宰相子任之则主司孰敢号令昔司马康以光之子扶掖改服色光犹力辞今陛下既新万务大臣当忘其私臣甚为该惜也桧熺覆辙可不防其渐哉上览而称叹该闻亦上＜婠勶-釒＞辞免改官从之
 右朝请郎吕广问提举江南东路常平茶盐公事</p><p>甲辰上谓宰执曰监司郡守固当久任然其间老病之人难以使之在职盖移易不过有迎送之扰而废弛则贻患于一路一州利害孰为轻重今后有如此等可与宫观理作自陈 诏故敦武郎知麟州建宁寨杨震谥恭毅震靖康初死事至是用其子存中请而谥之同日杨宗闵谥忠介巳附见建炎二年正月宗闵死事时</p><p>乙巳刑部言汀州奏谳大辟不当乞免收上曰祖宗圣意务从宽厚若一有失当便行收坐则天下狱情虽甚可闵无复来上矣遂从之 权尚书户部侍郎林觉引疾罢为敷文阁待制提举江州太平兴国宫</p><p>丙午秘书丞罗孝芬为直秘阁荆湖北路转运判官右朝奉大夫荆湖北路转运判官徐康为两浙西路提点刑狱公事
 
诏太常丞任文荐博士张庭实鲍彪各罚铜十斤先是临安府桩办大祀礼料沿袭既久率多缪误如蜃醢用蛤蜊肉蠯醢用石决明则大小差讹鹿臡雁醢皆以肉与骨杂为之则臡醢不辨鲍当用乾而今以生鲫麷当用熟而今以生麦以至蚳醢用鼋鱼豚拍讹为豚白如此非一文荐等皆按经传厘正而御史台劾其擅行移易诏令分析文荐等援据甚白乃有是命仍令礼部审辨改正然卒不能易</p><p>戊申殿中侍御史王圭言潼川府路转运判官晁公武倾险出其天性初为井度属官专事掊克聚敛以济其私及度之罢求为郑刚中幕客不从遂以刚中之事告于赵不弃至兴大狱摄逮纷然连及平人死非其罪不弃倚为心腹荐之故相秦桧自属官更历数郡所至贪暴人不聊生左朝散郎新知蓬州冯时行顷在万州之日积羡余之钱以万数计并无赤历不可稽考又以州之良百姓皆剌为虎儿军人情惶骇几欲生变此两人者蜀人尝被其害今岂可令遗患于一方乃并罢之</p><p>己酉权尚书刑部侍郎徐林为刑部侍郎</p><p>癸丑敕令所删定官杜莘老面对乞遍下内外有司重行取索自建中靖国至于宣和应干徽宗皇帝宽恤赦 诏条令专委长吏逐时推行诏付实录院</p><p>甲寅右朝请大夫续觱为潼川府路转运判官</p><p>丙辰诏刑部长贰日轮一员赴大理寺录囚徒诸路州县应入禁公事并具情犯及入禁月日申提刑司申本部检察盖徐林在刑曹建至是始行之</p><p>丁巳给事中贺允中言小黄门任嘉辅免试补官不当政和旧制内侍进子年十二试以墨义其中程者候三年引见供职自建炎后以宫庭小黄门少遂听不候年及命之至是允中以为非法上曰允中此论极当但外庭未悉宫禁曲折先朝立法非特此曹不得滥进且使识字近来小黄门人数稍足岂可一向循例免试前旨可勿行自今并如旧制
 端明殿学士知洪州折彦质提举江州太平兴国宫从所请也</p><p>戊午金主遣骠骑上将军侍卫亲军马步军副都指挥使高思廉昭毅大将军行尚书兵部郎中珠勒根彦忠来贺明年正旦 资政殿学士知静江府施钜移知洪州</p><p>是岁宗子赐名授官者二十三人 诸路断大辟十九人</p><p>建炎以来系年要录卷一百七十八</p><p>建炎以来系年要录卷一百七十八金人地名考证</p><p>珠勒根原书作阿勒根与金史同并误今改正&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235592.html' class='pagedaohang'>【上一篇】<i>:卷一百七十九</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235590.html' class='pagedaohang'>【下一篇】<i>：卷一百七十七</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>