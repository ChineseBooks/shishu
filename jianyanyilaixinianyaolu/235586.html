<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>建炎以来系年要录_卷一百八十三</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/jianyanyilaixinianyaolu/">建炎以来系年要录</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/jianyanyilaixinianyaolu/'>建炎以来系年要录</a> > </div>
<div class="kind">
  <h1 class="h11">卷一百八十三</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235587.html' class='pagedaohang'>【上一篇】<i>:卷一百八十四</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235585.html' class='pagedaohang'>【下一篇】<i>：卷一百八十二</i></a></span>
</ul>
<div class="articleContent" id="articleContent"> <p>宋 李心传 撰</p><p>绍兴二十有九年秋七月壬午朔淮东安抚司言北边蝗虫为风所吹有至盱眙军楚州境上者然不食稼比复飞过淮北皆已净尽癸未上谓大臣曰此事甚异可以为喜仰见上天垂祐之意陈康伯曰载籍所傅盖未之有皆由圣德所感邻境闻之当自慑伏上曰然使其闻之必不敢妄作矣中兴圣政史臣曰古者以灾异多兴国谓其诚于畏也诚于畏则君德彰矣朝桑所以彰太戊也鼎雉所以彰高宗也荧惑所以彰景公也诚矣今夫蝗之来不可祝而去蝗之孽惟苗是食其去而不食果何以致之也德闻于天且眷之矣金安得而不服臣以谓非诚于畏者不能也
 御史台主簿冯方为秘书省正字 
秘阁修撰知扬州刘岑言右朝奉大夫张松敏给精悍材力有余往年梁杨祖在虔洪颇得松力若使治兵训民必有可观乞增置本州通判一员以松填阙从之未几谏官何溥以为非祖宗旧制诏松改通判荆南府</p><p>甲申尚书礼部员外郎杨邦弼守起居舍人 右朝请郎知静江府李如冈复秘阁修撰</p><p>乙酉诏直秘阁成都路转运副使王之望充四川制置司类省试院监视左朝奉郎知嘉州何逢原充考试官左朝请大夫知卭州费行之充别试院监视左朝奉郎知荣州李晔充考试官监试官依监学条法取摘试卷详定类省试敕差官自此始仍以金字牌递给降敕劄付制置使收掌俟试近发出先是蜀中弛挟书律而就试者率以达旦为常之望始禁之然卒不果
 
右文殿修撰张子贤子正并充敷文阁待制提举佑神观秘阁修撰张子仁充集英殿修撰主管佑神观仍并令久任初杨偰以登第故累迁至侍从偰存中子而吴拱以守边除潭州观察使于是韩世忠张俊诸子犹在庶僚上以俊赞和议有功手诏今一二大将之子皆已迁至文武侍从而俊之子犹在庶僚乃有是命仍诏自今功臣子孙叙迁当至侍从并令久任在京宫观庶几恩义两得永为定法给事中兼直学士院杨椿封还之曰爵秩天下公器陛下纵私之柰清议何上面谕椿朕欲以虚名奖用勋臣子孙椿曰名器不可假人恐幸门一开援例者众然卒除之</p><p>丙戌安化三州首领蒙自临等来献方物诏以自临为三班差使</p><p>丁亥权吏部尚书同修国史兼侍读贺允中参知政事</p><p>戊子主管侍卫步军司公事赵密请以本司马军亲随二将为中军余四将为左右前后军从之 亲卫大夫武泰军承宣使两浙东路马步军副总管张守忠为侍卫步军司左军统制用赵密请也</p><p>己丑权尚书吏部侍郎兼史馆修撰兼侍讲叶义问兼权吏部尚书</p><p>辛卯故中奉大夫尚书主客郎中林冲之特与致仕遗表恩泽以其家自诉靖康中使金割地死于金国故也 初朝散郎尉服死其子纮幼孙大廉以致仕恩入仕约官至正郎即任纮及大廉累迁至右朝奉大夫遇郊恩任其子敦诗纮诉于朝吏部请官纮而罢敦诗从之</p><p>壬辰诏潭州观察使知成州吴拱妻令人许氏特封信安郡夫人</p><p>癸巳左太中大夫权尚书户部侍郎赵令詪复为崇庆军承宣使安定郡王巳而令詪言自来未有由从官袭封者请得任子孙京秩如旧上许之
 太府少卿钱端礼充秘阁修撰两浙路转运副使 
中书舍人洪遵言近奉指挥自今功臣子孙序迁至侍从并令久任在京宫观永为定法臣伏思之有大不可臣窃计内外将家子孙亡虑二十人若以序迁不出十年西清次对之班皆可坐致恭惟太祖皇帝之世所与开国创业及南征西伐诸大臣功如曹彬潘美王审琦石守信王全斌慕容延钊之徒其子若孙不过诸司使惟彬之子琮玮以功名自奋王承衍石保吉以联姻帝室皆为节度使初不闻有递迁侍从之例今指挥一出使十年之间清穆敞闲之地类皆将种非所以示天下之美观望收还前诏从之</p><p>丁酉左朝奉大夫知吉州魏安行为尚书户部员外郎安行自诉为秦桧挟妻家私忿夺去垦田之赏置臣罪籍天下守令以臣为戒法遂不行望检举原降指挥使州县乐于劝课田野日辟</p><p>戊戌翰林学士修国史周麟之言左宣教郎知双流县李焘焘丹棱人巳见尝著续皇朝公卿百官表九十卷诏给劄录付史馆焘博学刚正张浚张焘咸器重之秦桧盛时尝遣人谕意欲得焘一通问即召用之焘恶其误国擅权迄不与通故偃蹇州县垂二十年四川安抚制置使王刚中闻其名奏以为干办公事初焘父中任至左朝奉大夫通习本朝典故焘以司马光百官表未有继者乃遍求正史实录傍采家集野史增广门类起建隆迄靖康合新旧官制踵而成书其后续资治通鉴长编盖始于此
 右朝请郎韩髦知无为军 
右正言都民望言朝廷自绍兴二十六年缘诸路州军县镇税场猥多减并一百三十四处减罢九处免纳过税五处实仁术也然议者谓经总制钱系州县以百色官钱分隶今既减省输钱之源即上件钱自合裁减乞命有司除豁年额庶几州县不敢巧作名目并缘为奸从之
 是晚福州大雨沟浍皆溢潮水因之冒城而入侯官县民田颇为所坏</p><p>己亥司农寺丞韩元龙核实浙西常平米还言一路粜米钱毋虑六十万缗乞别行收籴从之</p><p>庚子右朝请大夫江南东路转运判官李祯为直秘阁江淮等路提点铸钱公事填复置阙上谕宰执曰泉司利害大概有四坑户铜本人工木炭是也卿等宜谕祯讲究利害令鼓铸复额以称朕意</p><p>壬寅利州东路驻劄御前诸军统制兼知兴元府姚仲言被旨增招官兵三千人乞下总领所支给器甲从之</p><p>乙巳右仆射汤思退等乞以上亲书近降戒骄惰禁赂遗二诏立石于尚书省以墨本颁于中外从之思退因赞云章奎画超冠古今上曰朕自少时留心翰墨至今不倦然迄不能臻妙在唐惟太宗好二王书一时翕然相尚欧虞褚薛皆有可观朕有旧藏文皇数帖其间有好谦自牧上畏天下畏群臣等语不惟字画可喜其用心实后世所矜式也
 
初敕令所删定官闻人滋面对言按察之吏例举选人改官任使委责匪轻诚为良法然习行既久不能无弊凡为荐举本欲选取材能而或以相成或以彼此贸易或夺于势力而不能自便其出于诚心荐举者盖亦无几且小官孰不求进则皆务得而争先奔竞成风无复操守及被举之人他日负犯则一状自陈而巳夫举非其人责岂容免欲乞诏谕有司申言同坐之条重其陈首之法庶几举者知所戒其弊可革矣臣复有管见凡在官者历任及十考以上则入仕亦积有岁年矣委无公私过犯则其人亦知爱重矣若此之类虽举状偶不及格伏望取自圣断以次量材许其降等迁改既不废旧制开此公道一门使孤寒廉退者亦有寸进之望或有疑其失于滥者即乞赐裁酌取吏部每年以来改官中人数约为限格举状年劳参酌并用少抑贪冒之弊养成廉素之风似为有补诏吏部长贰同加参酌务要精审久远可行至是中书舍人洪遵张孝祥权工部侍郎兼权给事中王晞亮议曰臣等窃详选人改官之法自祖宗以来行之二百年法令章程灿然并具至于今日不能无弊者非法之不善也患在士大夫以私情汨之耳夫自一命以上仕于州县之间虽有真贤实廉势不能以自达于上故为立监司郡守荐举之法必使之历任六考所以迟其岁月而责其赴功必使之举官五员所以多其保任而必于可用奸赃巨蠹者既有安治之科而龌龊冗懦之辈既无材可以被荐又无过可以斥逐宁予之幕职曹掾之禄使足以代耕至于没齿而不敢望致身于京官所以分别材否可谓至矣举之而非其人有才而不见举是则监司郡守之罪所谓失举之罚必行之可也今臣僚所建欲以历任十考举主不及格者与降等改官揆之人情虽为至公然恐此路一开则有力者惟图见阙无材者苟冀终更率不过出官十余年可坐以待京秩此其不可一也今欲约每岁改官之员减其分数以待无举削者则当被举之人必有失职淹滞之叹此其不可二也京官易得驯至郎位任子之恩愈不可减非所以救入流之弊此其不可三也祖宗法度非有大害未易轻议今一旦欲以二百年之成法举而易之此其不可四也有四不可事理著明难以如臣僚所请窃谓宜如故事便从之滋嘉兴人也按元降指挥令吏部长贰参酌今乃是给舍议上恐日历或有脱字当求他本参考隆兴元年三月己酉减举主员</p><p>己酉诏殿前司破敌军以五千为额时左翼军之改隶者与统制官陈敏所募士才二千人乃于本司诸军那摘以充其数
 
荆湖南路提点刑狱公事彭合入对言湖南州县于民间二税之外别令输土户钱又以税科本色布而高价折取其直谓之折绝以至受纳官物收领词状之际则取醋息钱又一例均科麴引钱随科送纳名色不一臣在官之日已行禁止乞下本路监司觉察合又言州县出卖官田之害望痛减定价毋令抑勒户部言自降指挥仅及半年据江浙诸路日前卖到田一百十余万缗即非卖不行难以减价乞不得抑令田邻承卖从之</p><p>庚戌在拨四川经总制并田晟钱粮钱八十四万缗应副四川增招军兵岁计成都路二十万潼川十万利路十五万夔路五万此据四川财赋册明年八月甲寅所书可参考时总领官司农少卿许尹言增招兵校万人岁费钱粮二百四十万引乞将每年应副田晟窠名钱尽行截拨户部奏田晟窠名钱帛系指拟应副江上军衣难以尽行截留外有二分钱引三十四万缗系买发川布赴行在别无支使欲令总领所取拨并令就截合赴行在经总制钱五十万缗通巳得旨于田晟钱粮内拨五十万缗共一百三十四万缗应副支遣从之
 右朝奉郎通判安丰军向汋知安丰军</p><p>八月壬子朔殿中侍御史汪澈言中书舍人张孝祥轻躁纵横挟数任术年少气锐寖无忌惮孝祥继母才以父官封孺人孝祥輙乞用巳官职躐封恭人父亡即随子官著令也孝祥盖有无父之心焉事见今年正月辛巳交游郭世模受财夺官久矣孝祥曲为经营与之改正复齿仕列世模改正事未见此以私意而坏陛下之法令也黄文昌浮薄沽名之士孝祥则宛转吹嘘致被召命事见今年六月丙寅张松驵侩胥吏之子孝祥则强令刘岑辟倅扬州事见今年七月癸未江续之狡猾贪饕孝祥则爱其奉已为之提擕遂得登闻鼓院事见今年六月辛亥韩元龙资浅望轻孝祥以姻亲为之维持欲得总领今年七月己亥以司农寺丞使浙西回此以诡计而误陛下之除命也又养侠士左鄯辈剌探时事交通权贵踪迹诡秘方登从班而所为巳如此若假以岁时植党连群其为邦家之虞当不在卢杞之下望早折其萌速从窜殛诏孝祥与外任世模改正指挥勿行鄯押归本贯续之元龙并放罢既而孝祥乞宫观乃以孝祥提举江州太平兴国宫自是汤思退之客稍稍被逐矣
 秘书丞虞允文秘书省校书郎洪遵并为尚书吏部员外郎仍兼国史院编修官 太府寺丞陈洪为尚书仓部员外郎 
左朝请大夫彭合为尚书户部郎中总领湖广江西财赋湖北京西军马钱粮 左朝请郎两浙路提举市舶张阐为御史台检法官</p><p>癸丑诏田师中妻卫国夫人萧氏给内中俸从其请也</p><p>甲寅司农少卿总领四川财赋军马钱粮许尹言诸州县年额赡军钱物拖欠数多乞候岁终从本所取其尤甚者具申朝廷重行黜责庶几事任归一旧州县赡军钱皆从所隶漕司拘催其有稽违漕臣按劾总领所不与故尹以为请三十一年四月己未王之望申明
 两浙转运副使钱端礼言诸路所籴桩积米斛移易借兑者乞以违制论从之 
诏责授靖州团练副使惠州安置傅选尝立战功理宜矜宥可复右武大夫容州观察使充两浙东路马步军副总管</p><p>丁巳执政以皇后生日用例从激赏库进银三万两充礼物诏今自除皇太后生辰内教犒赏将士外朕生日皇后生日冬年寒食节并减半余并免宰执奏仰见陛下约已便民恭俭之德度越前代远甚上曰前后所进尚有余若留之不过桩管以备不时之需耳宰执复奏曰此陛下盛德事各再拜以贺</p><p>戊午两浙市舶司言高丽贾人贩到铜器乞收税出卖诏付铸钱司 起居郎黄中兼权中书舍人 右武大夫和州防御使殿前司统制贾和仲以母老乞补外改添差两浙西路马步军副都总管常州驻劄</p><p>庚申诏四川等处见在行在进士归乡赴试不及可特令就两浙转运司附试一次后试者七百五十人诏令解发十五人</p><p>壬戌左奉议郎知大宗正丞刘珙为秘书省正字用贺允中荐也 大理司直胡宪守秘书省正字</p><p>癸亥秘书省校书郎林之奇以疾求去改知大宗正丞绍兴府供职
 
初侍御史朱倬等言江西漕司米纲积弊诏提辖文思院吕靖往江西措置殿中侍御史汪澈言靖乃惠卿曾孙倾邪凶狠盖其家法去年被命往饶州措置铸钱事妄作威势干请受财众所鄙笑诏靖放罢更遣军器监丞朱商卿措置
 诏皇后宅教授依太学博士格例通理成资 翊卫大夫忠州防御使利州西路驻劄御前选＜娽帀幔揪统制吴琦知洋州</p><p>甲子言者乞仿祖宗旧制许商人般载米斛输行在诸仓愿以茶盐乳香矾钞或犀象布帛香药偿其直者听从之
 右奉议郎诸王宫大小学教授沈浚为监察御史浚畸之子也 
诏左朝请郎两浙东路提点刑狱公事徐度左朝请郎两浙西路提点刑狱公事吕广问左迪功郎朱熹并召赴行在右通直郎知建州建安县韩元吉令任满日赴行在皆用辅臣荐也既而左司谏何溥言仰度圣意必以百里之民方安元吉之政不欲遽夺其去然度广问近除提刑方及数月使果得人则为陛下平反庶狱剌举百吏两路受赐所系非轻今遽令造朝高不过为郎而使两路失贤监司视一邑之令反不重耶近者朝廷屡择郎吏以为监司每患才难今既知其可用而复不使少安厥职兼恐来者未必如旧重为劳扰望湏其终更特加召擢诏度广问并俟任满日与在内升等差遣溥所奏在是月己巳今联书之元吉元龙弟熹松子也少孤从延平李侗学弱冠中进士第调泉州同安簿官满当路尊敬不敢以属吏相待同安之民不忍其去五年而后罢于是慨然有不仕之志筑室武夷山中四方游学之士从之者如市上闻其贤故召之熹卒不至</p><p>丙寅翰林学士兼修国史周麟之兼侍读权尚书刑部侍郎黄祖舜兼侍讲 武功大夫侍卫马军司后军统制刘泽带御器械以周麟之洪遵张孝祥应诏谕荐也 中书奏临安府老人全富等四人上表贺皇太后寿八十诏皆授官有差</p><p>丁卯左朝散郎知英州陈克勤请除南雄英连三州经界后州县所抱丁米旧额从之时克勤巳满秩新守吴名世怒其迎接不如礼摭其用旧例多请驿券遣小校至南雄州追之克勤愤懑死</p><p>主管侍卫马军司公事成闵丁母忧戊辰诏起复右武大夫忠州团练使殿前司右军统制辅逵改充本司右翼军统制赣州驻劄用主帅杨存中请也按右翼军统制官郭蔚此月方自右武忠团以赏转遥防未见改除事故当考</p><p>是日户部郎中总领湖广财赋彭合入辞自休兵后户部岁科江西湖广京西诸路上供钱五百一十万缗付本所赡军其间有不敷额钱朝廷贴降一百十六万缗矣合言桩积寖多岁计久乏己巳辅臣请以御前激赏库桩积钱五十万缗与之上曰此乃一时之事合所陈岁计也乃诏岁以四川经总制钱三十万缗与之</p><p>庚午诏御前军器所官吏工匠并特转一官资以创造精致故也</p><p>辛未诏成闵母郑氏特赠卫国夫人</p><p>壬申中书舍人洪遵等言太学武学临安府学诸生以皇太后圣寿八十上表称贺文理可采诏两学大职事十六人并永免文解两学小职事四十五人府学正录三人并免解一次大学五百三十三人武学三十六人府学职事四十人并倍赐束帛小学生四十人及府学诸生皆赐束帛焉
 殿中侍御史汪澈言直龙图阁新知洪州苏简贪鄙病悴直秘阁知广州向子忞暴虐苛察诏并落职放罢</p><p>甲戌侍御史朱倬殿中侍御史汪澈左司谏何溥右正言都民望监察御史任文荐等言奉旨同议裁减诸司官兼局窃见修书局四处岁费官吏犒设等钱十五万余缗今参照祖宗古制自元丰置宗正寺以玉牒隶之今欲不置玉牒所检讨官只以本寺卿丞领编修事又国史院见修神哲徽三朝正史乞依旧宰臣提举其修史同修史共置二员及编修官二员日历所文字自有秘书省承行不须创局敕令所见修吏部法乞催促投进外官吏尽罢今后或遇特旨编法临时委刑部或大理寺官编修应内侍充提举承受等官及三省吏人供检并罢从之
 
户部两浙江湖诸路岁认发米四百六十九万石有奇今实发四百五十三万石两浙一百五十万除三十五万折钱一百一十万缗今发八十五万江东九十三万今发八十五万江西一百二十六万今发九十七万湖南六十五万今发五十五万湖北三十五万今发一十万且欲依减下之数以凭科降照依限数足熊克小历载此法于去年九月壬申盖差一年</p><p>丙子诏右迪功郎广州南安县尉傅若赠右承务郎与一子下州文学以若与凶贼徐大刀战死特录之也</p><p>戊寅资政殿学士提举临安府洞霄宫楼炤知广州 合门祗候江南东路安抚司准备将领赵应熊为武学博士翰林学士周麟之奉诏荐应熊拔自武科通于文义素饶膂力洞达兵机故有是命</p><p>己卯起居舍人杨邦弼言绍兴起居注未修者凡十六年缘久无正员因循积压望令两省逐月循进外其前未修者每月带循一月从之
 诏知县独擅收支钱物不签押佐官者杖八十用直秘阁知江州汪若海奏也 
左朝请大夫知邛州费行之为夔州路转运判官邛州岁以盐市民绢四万二千有奇一绢之直为盐十五斤吏相承为奸行之增其二尽以予民且除其负四万五千缗朝廷知其材复进用之
 龙图阁直学士提举江州太平兴国宫张宗元卒</p><p>九月辛巳朔秘书少监任古直龙图阁知洪州从所请也 太尉知荆南府刘锜引疾乞致仕不许 
诏诸州营田粜稻麦并起赴本路总领所桩充马料仍令左藏库计直拨还御前激赏库用户部请也 
殿前司中军都统制邵宏渊添差荆湖北路马步军总管罢从军既而殿中侍御史汪澈奉诏荐宏渊奋不顾身真万人敌乃移江东总管十二月癸酉移江东</p><p>壬午诏委官详定闽浙广三路市舶司条法用御史台主簿张阐请也旧蕃商之以香药至者十取其四十四年诏旨即贵细者十取其一十七年十一月诏丁蔻沉香龙脑皆十分抽一阐前提举两浙市舶还朝为上言三舶司岁抽及和买约可得二百万缗上谓辅臣曰此皆在常赋之外未知户部如何收支可取见实数以闻
 
殿中侍御史汪澈言右宣教郎知英州吴名世所为贪酷自到任数月民之逃徙者二千余家籍赀者巳数十淫刑以逞不可名状诏放罢令提刑司取勘其后法寺言名世赃罪绞诏贷死除名藤州编管仍籍没家财
 是夜雷</p><p>甲申诏建炎以来奉使未还后嗣无人食禄者并予一子官</p><p>乙酉奉使大金称谢使同知枢密院事王纶副使昭信军节度使领合门事曹勋等还朝入见言邻国恭顺和好无他丙戌宰相汤思退等皆再拜贺上曰朕自纶等归中夜以思不寒而栗盖前此中外纷纷之论皆欲沿边屯戍军马移易将帅及储积军粮之类便为进取之计万一遂成轻举则兵连祸结何时而已故朕所虑者不在于此而在于彼也今而后宜安边息民以图久长思退曰遣使寻盟和好益坚皆陛下威德所致然金主亮已定寇江之计纶所见盖妄也</p><p>戊子右奉议郎王炎通判湖州</p><p>辛卯左朝散大夫提举两浙东路常平茶盐公事都絜特转一官以本路出卖官田及五万缗户部奏为诸路倡也
 
初以运河春冬水涸诏江湖诸路粮舟皆自镇江府转江阴而来至是司农少卿张宗元入对论近粮舟自下江来有全舟俱失人物俱亡者是守闸则有关津之阻转江则有艰险之虑二者皆非良便今宜于沿流权就下卸命户部计行在储蓄之数豫行量度因河流济通之时令两浙转运司随宜转般公私两便先是浙西提点刑狱公事邵大受尝请置转般仓于镇江之海鲜堰今年闰六月戊辰未及行于是户部乞如二人言令淮东总领所措置</p><p>壬辰言者奏吏部依格注授县令多不得人望仿祖宗故事于京朝官及判司簿尉有考第人内令两省台谏卿监郎官各举所知一二人充江浙荆湖福建繁难县令仍令监司郡守察其治状连衔以闻如果有美政京朝官则增秩再任选人则减举主就任磨勘其他擢用固在临时若此数路得宜则两淮四川二广皆可次第而行矣吏部请卿监以上听保举如有惠民实迹监司郡守连衘奏闻并升一任仍以山阴等知县四十阙依旧归堂其见任老疾或不任职人令监司郡守体量与祠庙诏给舍详议以闻三十年正月癸未议上
 忠训郎杨□□□(羽□□□贝)□为合门祗候利州路第五将□□□(羽□□□贝)□政子特录之</p><p>甲午尚书右仆射汤思退迁左仆射参知政事陈康伯守右仆射并同中书门下平章事上谓康伯曰卿静重明敏一语不妄发真宰相也今与思退共政如有可否不惮商量康伯曰大臣论国事进退人材自当用心若媕婀取容植党以自固臣不敢也故事宰臣初除例赐银绢至是思退等辞上曰此旧格何足辞思退等言今国用匮乏自人主及百司皆当节省庶几有济臣等若尽受何以风百僚力请减半上从之
 省枢密院机速房</p><p>乙未以皇太后服药赦天下命辅臣祈祷天地宗庙社稷自是不视朝召辅臣奏事于内殿</p><p>丙申放临安府公私僦钱半月诏诸路四等以下户去年未纳税赋两浙江东西去年水灾赈贷物料及浙东江西民田为螟螣损稻者其租税皆蠲之丁酉减僧道今年免丁钱之半己亥诏见监赃罚及赏钱并与除放皆为东朝祈福也</p><p>庚子皇太后韦氏崩于慈宁宫年八十国朝典故自南渡后多有司省记至恤章又讳不录至是一时斟酌皆出于太常寺少卿宋棐而博士杜莘老又以古谊裁定</p><p>辛丑百官班慈宁殿宣遗诰时百官入临皆吉服吏部员外郎虞允文独易服有非之者允文不改俄诏百官易服 入内内侍省副都知卫茂实都大监领大行皇太后葬事睿思殿祗候冯孝宗造梓宫凡葬事之费皆以慈宁殿钱物给之诏三衙皇城司官并依故事宿直</p><p>壬寅诏权吏部侍郎沈介时暂兼权礼部侍郎</p><p>癸卯大殓殿前马步军司统制官以下并许就本寨成服自是日再临前一日宰相召太常博士杜莘老赴堂曰有旨问含玉之制莘老曰礼院故事所不载以周礼典瑞郑元所注制之其可因立具奏上览之曰是真礼官也
 
翰林学士周麟之为大金奉表哀谢使吉州团练使知合门事苏晔假崇信军节度使副之时朝廷巳议定遗金金缯等物麟之固请增币而后行此以梁仲敏劾麟之章疏修附麟之至金金主亮喜其辨利锡赉加厚燕之二日中贵人至馆密赐金澜酒三尊银鱼牛鱼各一盘尊盘皆金宝器并令留之麟之以例辞金主不许曰一时锡赉出自朕意何例之有麟之归以其物缴进上复赐之此据赵甡之史及麟之墓志修入范成大桂海虞衡志载金兰酒事云金兰燕京山名而麟之墓志所书乃用此澜字当考</p><p>甲辰有司以辰日罢哭临起居郎权中书舍人黄中争之曰此非经且唐太宗犹以是日哭其臣况臣子于君母乎</p><p>丁未百官以上未听政诣文德殿门进名自是不复临</p><p>戊申尚书吏部侍郎叶义问充按行攒宫使内侍卫茂良副之 四川茶马司言昨来差殿前马步两军自就宕冒峰鉄两场取马系本司遣使臣管押立定赏罚故倒毙数少今两军递送无人任责则倒毙数多乞依旧从本司差人押赴兴元府交付两军从之</p><p>冬十月辛亥朔不视朝文武百僚诣文德殿门进名奉慰自是朔望皆如之</p><p>壬子小祥上诣几筵殿行礼</p><p>癸丑皇太后殿攒有司以权制已讫请百官以吉服行事黄中复曰唐制启攒虽在易月之外犹曰各服其初服今以易月故而遂吉服以殡非礼也朝廷用之于是百官常服黑带入朝衰服行事</p><p>甲寅上始听政御慈宁殿之素幄召辅臣奏事
 命参知政事贺允中撰大行皇太后哀册文兼书并篆谥宝同知枢密院事王纶撰谥册文并书兵部侍郎兼直学士院杨椿撰谥议 
起居舍人杨邦弼为贺大金正旦使右武大夫荣州剌史两浙西路马步军副都总管张说副之太府卿李润为贺生辰使合门宣赞舍人张安世副之 
诏以保康军节度使开府仪同三司万寿观使吴益为攒宫总护使尚书户部侍郎董苹为桥道顿递使</p><p>乙卯太尉主管步军司公事赵密为修奉总管入内内侍省押班王晋锡为都监睿思殿祗候冯孝宗为承受应营奉事委知临安府赵子潚知绍兴府王师心两浙漕臣钱端礼应副具数报都大监领所支还时两使及按行监领修奉五司共辟官属八十五员而两浙帅臣监司之属不与焉</p><p>丙辰侍从台谏两省郎官以上议皇太后谥于尚书省</p><p>己未左朝奉郎福建路提点刑狱公事樊光远特降一官先是福州水灾而守臣辛次膺提举常平公事周操皆未知光远并摄其事不即赈济上闻之乃有是命</p><p>辛酉诏监司守臣在外诸军帅并免进赙赠应已科市于民者皆归之</p><p>壬戌尚书兵部侍郎兼侍讲兼直学士院杨椿上皇太后谥议曰显仁</p><p>癸亥直秘阁提举两浙西路常平茶盐公事杨倓兼权两浙转运判官应副顿递司随行支费</p><p>甲子大祥上衰服行礼百官常服陪位</p><p>丙寅禫祭</p><p>戊辰上始御前殿 直敷文阁知临安府赵子潚言将来梓宫渡江江岸止有渡船二十只乞下三衙各借马军船十只并水手应副津渡从之 是日顿递使董萃辞行</p><p>辛未雨同知枢密院事王纶因奏事言梓宫进发河道无浅涸之患上因论沟洫利害云往年宰臣曾欲尽乾鉴湖云岁可得米十万石朕答云若遇岁旱无湖水引灌即所损未必不过之凡虑事须及久远也纶曰贪目前之小利忘经久之远图最谋国之深戒也</p><p>癸酉同知枢密院事王纶言密院大事每与三省同议上曰枢庭虽五代之制疑太祖太宗曾入思虑五代毙法祖宗扫除略尽惟存此一二大者必有深意都民望尝有疏言军政岂可令宰臣不与意谓枢庭非法朕巳收之矣上又曰大臣固不当疑虽人告其不轨朕亦不信若有奸邪即罢之不当任而疑也纶曰自古帝王用人之道无越于此矣</p><p>乙亥诏禁止沿淮私渡盗买鞍马博卖物色巳是严切尚虑冒利之人或假托贵要或作军中名目往来买卖令帅宪知通加意禁约有违戾去处即时奏劾当继遣御史遍行讥察犯人如有假托追赴大理寺根究从军法处断其失察故纵官吏并当编窜远方旬具有无申三省枢密院
 
诏诸路和籴米斛并募土豪及子本客人自备船装载每石千里支水脚钱二百文二万石补进义校尉其他皆以远近多少为差除耗及搭带一分税物如旧用户部请也江西元旨见二十八年七月庚申</p><p>丁丑奉皇太后谥册告于太庙行事官常服吉带</p><p>戊寅上册宝于慈宁殿 是日攒宫破土作新城门于候潮嘉会二门之间直跨浦桥江次以梓宫所由出也凡经由道隘民居权撤之每楹赐钱二十千为迁徙之费</p><p>己卯左朝请大夫提举江南西路常平茶盐公事王傅主管台州崇道观理作自陈先是户部员外郎魏安行自吉州召还言本州官田当卖者计直一百三十八万余缗而传核实以为可卖者二十二万缗而巳朝廷疑其高下辽绝故有是命仍令提刑司看详以闻日历于傅祠命下注云因依未见今以绍兴三十年五月辛卯台谏章疏内掇取修入提刑司看详明年四月丁丑所书
 是月金主亮再役诸路夫匠造军器于燕京令尚书右丞李 
通董之又令户部尚书苏保衡侍郎韩锡造战船于潞河夫匠之死者甚众此据宋翌金亮本末修入张悌正隆事迹二事并在来年正月与此不同</p><p>十有一月按是月辛巳朔甲申日南至命尚书工部侍郎王晞亮祀昊天上帝于南郊以辅臣皆奉册宝不克斋故也</p><p>丁亥参知政事贺允中保信军节度使领合门事提点皇城司郑藻为皇太后遗留国信使副故事使者入北境当服黑带韀至是朝廷虑北廷不从已命允中等随宜改易允中等至汴京金主亮命吾故叛将孔彦舟押宴且用常例赐花允中辞曰使人之来致太母遗物国有大丧乐何忍闻况戴花乎其天使怒谓将杀之允中曰王人无暴事固有体吾年余七十矣当守节而死彦舟解曰两国通好久参政勿动心也揖允中坐命左右捧花侍侧而巳随宜改易带韀据会要乃十月丙辰诏旨今附见熊克小历载允中至汴京事在月末按日历允中十一月三十日庚戌方发临安则其至汴京当在十二月正月之间克盖误也</p><p>己丑大行皇太后启攒上服初丧之服以祭礼毕更素服还内百官亦如之</p><p>庚寅百官朝临 左武大夫昭庆军承宣使董仲永兼权入内内侍省押班</p><p>壬辰右朝请大夫知真州王珏降一官放罢今后永不得与知州军差遣以淮东诸司言其用刑惨酷也晁公溯撰珏墓志铭知真州益务为＜嶅彩见＞大出俸钱籴米五千余石以减民输讼者至谕之其情得深自悔谢以去强猾者然后刑之随部使者有与公不相能诬奏贬秩一等免某部尚书洪遵殿中侍御史汪澈论其枉召还所贬秩提举淮南东路常平茶盐公事</p><p>甲午中书舍人洪遵暂兼权直学士院以杨椿将渡江故也</p><p>乙未百官朝晡临</p><p>丙申显仁皇后灵驾发引上启奠于慈宁殿祖奠于庭遣奠于丽正门外礼毕上易吉服还宫太史焚衰服
 
是日行在文臣路祭于城外自选人以上月俸每千输三十钱祭毕以其余输左藏而后妃宰辅侍从台谏外戚内侍诸军将佐皆以压祭绢赐之有司以卤簿仪物未备请权以仪卫服紫青褐衣执持仪物代充用昭慈权攒礼也</p><p>戊戌上御后殿辅臣榻前慰问上哽咽流涕</p><p>己亥命入内内侍省押班张去为提举钦奉几筵 责授成州团练副使符行中卒于南雄州</p><p>辛丑合门宣赞舍人刘炎带御器械 左朝请大夫淮南转运判官兼淮南东路提点刑狱公事孟处义为江南东路转运判官尚书户部员外郎魏安行直敷文阁为淮南转运副使兼淮南东路提点刑狱公事专一措置淮东营田 左朝散大夫主管台州崇道观徐康知真州</p><p>丙午显仁皇后掩攒宫在永祐陵之西去显肃攒宫十九步旧下宫分前后殿至是更筑前殿以奉徽宗中殿以奉显肃显恭显仁三后神御而后殿奉懿节如故于是始立四隅以二十里为禁城居民皆徙之又有士庶邱墓杂错其间阴阳家请悉挑去宗正寺主簿权太常丞吴曾从而和之时监察御史任文荐奉诏监掩攒宫就令按视乃挑其近攒宫者百七十有二穴而已此以会要参修熊克小历言获免者七百六十余穴此乃汪澈奏请事见明年四月辛未</p><p>丁未殿中侍御史汪澈言祠部员外郎兼权国子司业张洙神识昏蒙常如醉梦于课程规矩恬不介意国子博士陈丰素无行检居官蓄妓士所不齿太学博士李石好立邪说败坏文体傲视流辈不安分义大学正田兴宗操心强狠使气忽下今春公试尝取落韵赋入选士人至今传笑诏并罢先是武成王庙生芝草学官白宰相欲称贺石谓于五行乃金沴木将为兵兆执政不乐故遂罢学官四人俱罢必有其故也他书不见今以李石方舟集和张益州芝草诗修入按此时朱熙载为武学博士熙载实汤思退所荐或者武学官欲贺而两学议论不同故也此事当与黄中相关已见今年四月壬寅李石诗附于后绍兴己卯武成庙庙殿之楝三秀芝太学奔走概多士日递百匝不蹔离欲奉九重望恩幸寒饿水火如切肌先期到堂白宰相宰相曰可甚易为乐工伶伦餙金玉以荐清庙载歌诗石时官忝博士职岂敢立论超等夷曰此五行金沴木木不曲直尝闻之将军鹰扬兆异气弄兵往往忧潢池矧今裕民民未裕圣虑日轸天下饥斯言一出至捩目再召再逐弥岁时</p><p>戊申端明殿学士提举江州太平兴国宫折彦质告老特迁左中奉大夫致仕右宣教郎知池州南陵县葛骐特转一官再任仍令中书省籍记姓名先是邑民陶滋等诣行在言本县昨经兵火被害最甚民多流移骐注意爱民流移之人接踵而归田野开辟相次复旧乞令再任事下本路提点刑狱公事陈良翰等究实如滋言故有是命</p><p>庚午虞主渡江</p><p>十有二月辛亥朔有司于浙江亭行六虞毕百官奉迎虞主还慈宁殿上行安神礼初议反虞或谓上哀劳欲以宰相行事主议者甚力乃命兵部侍郎兼权礼部侍郎杨椿权宗正卿行事太常博士杜莘老曰古今无是比卒正之</p><p>癸丑上服素黄袍黑带素履诣慈宁殿行七虞之祭八虞九虞皆如之 左朝请郎知蕲州章焘主管台州崇道观从所请也 右武大夫吉州剌史知杭州崔邦弼移知蕲州</p><p>甲寅谍报北界揭榜禁妄传起兵事上曰此事有无固不必问朕观其科扰劳役民不聊生岂是久长之道朝廷精择牧守务为自治安边息民静以待之耳汤思退曰彼失人心陛下以圣德兼爱南北天命不归而焉往恢复之期可指日而俟矣</p><p>乙卯秘阁修撰知扬州刘岑直秘阁知襄阳府向伯奋并别与差遣时言者奏岑志广而才疏轻财而尚气虽久更练而天资素禀未易顿革伯奋褊中而浮外多诞而不情虽无过而缓急恐不可恃望移别路监司郡守使各当其才别选静重端悫之人往守二边以固吾圉从之寻移伯奋提点荆湖南路刑狱公事岑明年二月癸亥改除
 
是日吏部员外郎洪迈面对论本朝尤重告老之制宣和以前士大夫未有既死而方乞致仕者南渡之后故实散亡朝奉武翼郎以上率为此举甚者宰辅大臣考终于内其家发哀举服已降旨声钟给赙而方且为之告庭出命制辞中不免有亲医药介寿康之语如故相秦桧万侯卨知枢密院沈与求是巳其在外者非易箦属纩不复有请乞令吏部立法今后当得恩泽之人物故者即以告所在州州上省部然后考其平生于式无累者輙官其后人若真能陈义引年或辞荣知止者则厚其礼节以励风俗贤于率天下为伪也上曰朕记得此事之废方四十年当如卿语时执政多以为然而左仆射汤思退难之其议遂寝
 武功大夫带御器械刘泽领荣州剌史知襄阳府泽初为侍卫马军司后军统制周麟之洪遵张孝祥奉诏荐其才故复此授泽八月丙寅自统制为御带</p><p>己未干办内东门司谢琢罢日下押出门以盗卖翠钱入巳也</p><p>庚申尚书左仆射汤思退以永祐陵奉迎录上之藏于敷文阁
 
是日金国贺正旦使施宜生等入境先是宜生坐范汝为事远窜遂奔伪齐事见绍兴二年二月甲子齐废复为金用累迁礼部尚书至是以翰林侍讲学士来贺来年正旦侍卫亲军马步军副都指挥使耶律翼副之接伴使宗正少卿金安节带御器械韩俣迓之于淮岸安节发舟至中流互问圣躬已宜生遣人谓安节此特贺礼而来迓使安得服黑带安节答曰太后上仙未远若纯吉服恐或失礼北人曰既以日易月岂得至今未葬安节曰以日易月乃太后遗诰耳主上至孝以未卒哭尚衣素服朝廷百官皆是黑带北人曰顷者哀谢使之来朝廷以宋国有丧尚令止乐今宜生等持贺礼而行迓使当以吉礼相待安节曰往者哀谢使虽在制中不敢易服尊上国也今在境内自当如礼久之宜生遣人来云请使副自便安节疑其语不诚即召其引接宋国赵选谕之云此事上有朝廷非使副所专日巳向暮幸速赴宴有顷宜生等答曰且从所谕相距踰两时乃至岸先是礼官疑北人不听奏令接伴使副量度施行十一月辛丑安节固争乃已</p><p>辛酉右承议郎知蒋州龚涛直秘阁先是蒋州群盗谋作乱涛先事擒戮之事闻故有是命 左朝奉大夫主管台州崇道观王扬英卒</p><p>壬戌上亲行卒哭之祭</p><p>甲子祔显仁皇后神主于太庙徽宗室尚书左仆射汤思退为礼仪使上服袍履步导虞主至丽正门外奉辞遂命端明殿学士张焘题神主命嗣濮王士輵安定郡王令詪安庆军承宣使同知大宗正事士街享于太庙祖宗皆用特羊备乐舞故事题神主毕附享于祖姑之下及是以太庙殿室隘乃设幄于英宗室外之东西乡用权礼也十月己巳太常寺申初议升祔后百官纯吉服而金之吊使未至朝廷疑之礼官杨椿等乃请俟正旦使还条具取旨明年二月甲子纯吉</p><p>丙寅端明殿学士提举万寿观兼侍读张焘试吏部尚书初上知普安郡王之贤欲建为嗣而恐显仁皇后意所未欲故迟回久之显仁崩上问焘以大计所在焘曰储贰者国之本也天下大计无踰于此今两郡名分宜早定上喜曰朕怀此久矣卿言适契朕心开春当议典礼焘顿首谢时风俗侈靡财用匮乏焘劝上止北货之贸易省非时之赐予罢土木减冗吏躬行节俭民自富足上嘉奖再三此并以焘行述修入显仁皇后所未欲等事详见日历明年二月甲子
 侍御史朱倬试御史中丞 左司谏何溥试右谏议大夫 左正言都民望为右司谏 
初上命淮南京西帅漕司讲究两淮荆襄使无旷土以闻直敷文阁新淮东转运副使魏安行乞募民力田其法曰身劝民垦田及七十五顷者补副尉五百家者补承信郎大率每招一户垦田三十亩赏钱四千自是等而上之巳仕者递迁有差诸军所汰官兵愿耕者予三月俸牛种庐舍皆从官贷满五年仍偿其田并为永业仍免十年租从之三十年三月癸未所书</p><p>丁卯以显仁皇后升祔释临安绍兴府杖以下罪囚 尚书兵部侍郎直学士院杨椿进尚书仍兼权翰林学士 延福宫使德庆军承宣使入内内侍省押班张去为为入内内侍省副都知右武大夫昭庆军承宣使权入内内侍省押班董仲永为入内内侍省押班</p><p>戊辰直秘阁汪应辰试秘书少监 左承事郎王十朋守秘书省校书郎 成州团练使知合门事刘允升为和州防御使以解带恩也 右朝奉大夫陆廉知楚州蓝师稷移知纯州</p><p>辛未同知枢密院事王纶进知院事成都府路转运判官路允修罢仍永不得与知州监司差遣以殿中侍御史汪澈言其贪墨也</p><p>初三省枢密院激赏库及诸书局岁用钱三十八万五千余缗银六千余两而绢不与焉御史中丞朱倬指为永费又言诸路圭租岁收二十三万斛有奇钱帛丝麻枲漆杂物不与州县有过给者倬上此议在四月辛亥时为侍御史上命倬与台谏给舍议之中书舍人洪遵等奏减给赏等钱二十万缗旧堂厨万五千缗东厨万二千缗玉牒所岁用二万四千缗日历敕令所国史院各二万余缗尚书省犒设万三千缗中书省七千缗密院九千缗今皆捐其数二十二年七月壬戌又减又请州县圭租如格则止壬申从之
 左迪功郎郑闻守太学博士 直龙图阁知鼎州凌景夏乞减程昌＜嬪灿恚舅增蔡州官兵衣粮钱六万四千余缗诏减四分之一</p><p>甲戌诏减西和州官卖盐直之半先是州之盐官井岁产盐七十余万斤半为官吏柴茅之费半鬻于西和成凤州岁得钱七万缗为利州铸钱之本十五年始盐多地狭每斤为直四百民甚苦之上闻故有是命 是日夔州大火燔官寺民居甚众焚死者凡六人</p><p>乙亥户部言昨令两浙江湖六路转运司市军储今巳籴到一百万石乞就整更籴二十五万石上从之 中书舍人洪遵刑部侍郎黄祖舜奉诏荐左武大夫忠州防御使新浙江兵马副都监李宝勇足冠军知能料敌以宝为带御器械时宝自镇江军中统制官才离军也</p><p>丙子金国贺正旦使施宜生副使耶律翼见于垂拱殿以谅闇故命坐赐茶正侍郎观察使以上皆与上服素黄袍黑带供张皆用素黄卫士常服去银鹅对凤侍坐者锦墪易以紫素既见命大臣就驿赐燕不用乐辞亦如之时吏部尚书张焘奉诏馆客宜生素闻其名畏慕之一见顾翼曰是使南朝不拜诏者也宜生闽人焘以首邱桑梓语之宜生敬焘颇漏敌情焘密奏之且言宜早为之备上深然其说亮又隐画工于中即使密写临安之湖山城郭以归既则绘为屏而图已之像策马于吴山绝顶后题以诗有立马吴山第一峰之句盖亮所赋也此据金亮本未增修宋翌云此诗翰林修撰蔡圭作诡曰御制按世傅亮词句颇多未必圭作也王敦诗作王之望文集序曰亮赠其相温都诗曰一醉吴山顶上峰与此小异</p><p>己卯资政殿学士知潭州魏良臣奉诏荐淮西马步军副都总管兼知庐州刘纲临戎果敢驭众严明浙东马步军副总管李横知勇无前廉静不扰诏枢密籍记姓名时纲在庐州籍淮西之民得百余万奏言皆可用为精兵其意谓淮南与淮北相接其民习战故也</p><p>是岁宗室子赐名授官二十有五人 两浙等十六路上户部主户七百六十四万口一千二百八十万客户三百四十四万口三百九十五万皆有畸都计户一千一百九万一千八百八十五口一千六百八十四万二千四百一</p><p>建炎以来系年要录卷一百八十三</p><p>建炎以来系年要录卷一百八十三金人地名考证</p><p>温都原书作温暾误今改正&nbsp;</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/jianyanyilaixinianyaolu/235587.html' class='pagedaohang'>【上一篇】<i>:卷一百八十四</i></a></span><span class="tomenu"><a href="https://ChineseBooks.github.io/shishu/jianyanyilaixinianyaolu/" title="建炎以来系年要录" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/jianyanyilaixinianyaolu/235585.html' class='pagedaohang'>【下一篇】<i>：卷一百八十二</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>