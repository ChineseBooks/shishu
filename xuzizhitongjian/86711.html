<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百○七 【宋纪一百七】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百○七 【宋纪一百七】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86712.html' class='pagedaohang'>【上一篇】<i>:卷第一百○八 【宋纪一百八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86710.html' class='pagedaohang'>【下一篇】<i>：卷第一百○六 【宋纪一百六】</i></a></span>
</ul>
<div class="articleContent" id="articleContent"> <p>
起上章掩茂正月，尽六月，凡六月。

</p><p>
○高宗受命中兴全功至德圣神武文昭仁宪孝皇帝建炎四年（金天会八年。庚戌，
一一三零年）
</p><p>
春，正月，甲辰朔，大风，御舟碇海中。
</p><p>
乙巳午，西风忽起，金人乘之攻明州。御前右军都统制、浙东制置使张俊与守
臣徽猷阁待制刘洪道坐城楼上，遣兵掩击，杀伤相当。金人奔北，堕田间或坠水。
俊急令收兵赴台州。是夜，金人拔寨去，屯馀姚，且请济师于宗弼。
</p><p>
丙午，帝遣中使召御前左军都统制、浙西制置使韩世忠赴行在。世忠已治舟师
于通惠镇，乃请往镇江邀敌归师，尽死一战，帝从之。
</p><p>
己酉，诏遣使自海道至福建、虔州，问隆祐皇太后舣舟所在。帝虑太后径入闽、
广，乃遣使问安焉。乙卯，滕康言太后已至虔州。
</p><p>
张俊既去，明州士民皆散。有士人率众扣刘洪道马首，愿留以御敌。洪道曰：
“予尝数克敌而胜，若等毋虑。”丙辰夜，洪道微服而遁，与浙东副总管张思正引
所部奔天童山，所过尽撤其桥，民不得济，数千人哀号震天。城中惟崇节马军与恶
少仅千人，以酒官李木将之。
</p><p>
江、淮宣抚司右军统制岳飞自广德军移屯宜兴县。杜充之败也，其将士溃去，
多行剽掠，独飞严戢所部，不扰居民，士大夫避寇者皆赖以免。
</p><p>
丁巳，张俊自台州赴行在。
</p><p>
金以同中书门下平章事韩企先为尚书左仆射。企先善于其职，宗翰、宗干皆重
之。
</p><p>
是日，金陕西都统洛索破陕府，守臣右武大夫、宁州观察使李彦仙死之。
</p><p>
金自去冬以重兵来攻，彦仙守御甚备，遇士卒有恩，食既尽，煮豆以啖其下而
取汁自饮，至是亦尽。宣抚处置使张浚，间道遗以金币，使犒其军，且檄都统制曲
端以泾原兵往援。端素疾彦仙出己上，无出兵意。浚属官资陽谢升言于浚曰：“敌
朝夕下陕，莫以为忧者，殆未知敌意也。敌已得长安，今取陕，则全据大河，且窥
蜀矣。”众议不决，力争数日，师乃出，至长安，而敌先壅阻，不得进。
</p><p>
彦仙日与敌战，将士未尝解甲。洛索命自正月旦为始，以一军攻击，一日不下
则翼日更遣一军，每一旬则聚十军并攻一日，期以三旬必拔之。彦仙意气如平常，
登谯门，大作会，潜使人隧而出，焚其攻具，敌愕而却。洛索雅奇彦仙才，尝招之，
彦仙斩其使。至是遂欲降之，使人呼曰：“即降，当富贵。”彦仙不应，日钩取敌
兵数十磔城上，虽杀伤大当，而敌兵沓至，守埤者久，伤残日就尽。既而金兵亦乏
食，欲引去，或告以急击可入，金人益众攻之。每队以鼓在前，击鼓一声则进一步，
既渡濠池，鼓声渐促，莫不争先，疾声并力齐登，死伤者虽满地而不敢返顾。是旦，
有鸢鸦数万噪于城上，与战声相乱，洛索曰：“城陷矣！”促使争攻，城遂破。彦
仙率士卒巷战，左臂中刃，不殊，犹不已。金人惜其才，以重赏募人生致之。彦仙
易敝衣杂群伍中，走渡河，曰：“吾不甘以身受敌人之刃。”敌纵兵屠掠，彦仙闻
之，曰：“金人所以杀过当者，以我坚守不下故也，我何面目复见世人乎！”遂投
河而死。金人取其家而杀之，陕民无噍类。浚闻，承制赠颜仙彰武军节度使，即商
州立庙，且官其子。久之，赐谥忠威。
</p><p>
彦仙守陕再逾年，大小战二百，及城破，其属官陈思道、李岳、杜开、通守王
浒、赵叔凭、职官刘效、冯经、县令张玘、将佐卢亨、邵云、阎平、赵成、贾何、
吕圆登、宋炎等同死，无屈降者。叔凭，宗室子，初为兵马都监，积功武翼大夫、
通判府事，及城危，有子为卢氏吏，间使语之曰：“吾托肺腑，死国难固其所，若
则走也。”云，龙门人，金人破蒲城，云独与少年数百保聚山谷，初事邵兴，后为
彦仙部曲，累官閤门宣赞舍人。金人得云，欲以为将，云怒骂不屈。洛索怒，钉云
五日而磔之。平，湖城人，官閤门祗候。何，陕县人，与成皆修武郎。圆登，夏县
人，尝为僧，城垂破，自外来援，与彦仙相持而泣曰：“围久，不知公安否，今得
见公，死且无恨。”创甚，方卧，闻城环，遽起，战死。炎，陕县人，善蹶张。敌
围城，炎取大弩数百调治，所射洞杀伤敌兵甚众。城破，敌欲将炎，呼炎出，不应，
战死。后自云以下皆赠官，录其家一人。
</p><p>
己未，金人破明州。
</p><p>
先是金益兵而来，前二日，驻军广德湖旧寨前，遣老弱妇女运瓦砾填堑。次夕，
植砲架十馀，对西门。是日，以数砲碎城楼，守者奔散而出，城遂破，金兵入城。
</p><p>
庚申，金主诏曰：“避役之民，以微直鬻身权贵之家者，悉出还本贯。”
</p><p>
辛酉，御舟离章安镇。
</p><p>
甲子，泊温州港口。
</p><p>
丙寅，御舟移次温州之馆头。
</p><p>
先是金人自明州引兵攻定海，破之，遂以舟师绝洋，侵昌国，欲袭御舟，至碕
头，风雨大作。和州防御使、枢密院提领海船张公裕引大舶击散之，金人乃去。帝
闻明州失守，遂引舟而南，与金人才隔一日。
</p><p>
丁卯，虔州从卫诸军作乱。
</p><p>
初，隆祐后太后既至虔州，府库所有既尽，卫军上请，惟得沙钱及折二钱，市
买诸物不售。军士与乡民相争，军士遂纵火肆掠。
</p><p>
初，赵立既至楚州，朝廷因以立知州事，会金右监军昌亲率数万人围城，攻其
南壁，自为旗头，引出众战，相持四十馀日。己巳，金人以砲击三敌楼，遂登城。
立先取生槐本为鹿角以槎其破处，而下修月城以裹之，月城之中，实以柴薪，城之
内为镕炉。敌自月城中入，立命以金汁浇之，死者以百数。金人不能入，遂退守孙
村大寨，时遣数百骑出汉于城下，以掠取求粮采薪者。由是城中人不能出，而薪粮
日竭。
</p><p>
二月，乙亥，御舟至温州江心寺驻跸，更名龙翔。
</p><p>
奉安启圣宫祖宗神御于福州。
</p><p>
金人既破江西诸郡，乃移兵趋湖南。帅臣直龙图阁向子諲，初闻警报，率军民
固守，且禁士庶无得出诚。敌骑至潭州，呼令开门投拜，军民皆不从，请以死守。
宗室成忠郎聿之隶东壁，子諲巡城，督察官吏，顾津聿之曰：“君宗室，不可效此
曹苟简。”聿之感激流涕。敌围之八曰，既而登城，四面纵火。子諲率官吏夺南楚
门亡去，城遂破，聿之拔刃自杀。
</p><p>
城之始破也，将官成忠郎刘玠率馀兵巷战，身中数十矢，战俞力。敌又以槍中
之，众欲扶持而去，玠挥众直前，死于陈。敦武郎、新杭州兵马都监王暕，部民兵
守朝宗门，亦死。
</p><p>
聿之，魏悼王后，安定郡王叔东子也。金人掠潭州六日，屠其城而去，子諲乃
复入。后赠玠武经大夫，暕武德郎，聿之右监门卫将军。又一日，金人遂引去。
</p><p>
丙子，金人自明州引兵还临安。
</p><p>
初，金既破明州，遣人听命于宗弼，且云搜山检海已毕。宗弼曰：“如扬州例。”
金人遂焚其城，惟东南角数佛寺与僻巷居民偶有存者，金人留明州七十日，引兵去。
</p><p>
初，宗弼留临安，闻浙西制置使韩世忠自江陰趋镇江，恐邀其后。是月庚辰，
宗弼敛兵于吴山、七宝山，遂纵火，三日夜烟焰不绝。癸未，火息。甲申，纵兵大
惊，且束装。丙戌，退军，以卤掠辎重不可遵陆，乃由苏、秀取塘岸路行。先是武
功大夫、成州团练使陆渐迎降，宗弼以为临安府兵马钤辖。渐劝宗弼括金银，焚临
安，因从军北去。
</p><p>
方金人未退军也，有衢州军事判官钱观复者，以衢当路冲，白郡守，纵民老弱
出，户留一丁，不留与留而瘦弱不堪任，论如军法。其后诸兵欲乘时为变，顾城中
金帛子女无异获，乃止。时李涛、李鄴、郑亿年皆在军中。宗弼因携之以北。
</p><p>
金人分兵侵海盐，县尉失良率射士百馀拒之，卒力战以死。
</p><p>
先是金人破京师，时河南之北悉为金所有，睢、洛皆屯重兵，惟汴京及畿邑犹
为宋固守，而粮储乏绝，四面不通，多饥死。有河北签军首领聂渊者，与其徒十十
五五，以食物与守城者博易，积久稔熟，遂不之疑。是日，渊与其徒数百人，夜登
城之北壁，纵火焚楼橹，犹未敢下城，乃为慢道自守。是时城之东有群盗李溃、苏
大刀等，权留守上官悟皆招入城。既入城，则焚掠不止，城中乱，悟及副留守赵伦
出奔。悟至唐州，为董平所杀。金人得京师，以前都水使者王夔为留守，时在京强
壮不满万人。自是四京皆没矣。
</p><p>
江东宣抚使刘光世奏：“杜充败事，未知存亡，王侄所统前军亦溃，韩世忠径
上海船而去。臣今以孤军驻南康，移檄诸路，会兵勤王，望陛下远避贼锋，俟舂暄，
破之不难。”诏：“光世所部军不少，今又会兵，深虑騷动。可止统本部乘间击之，
毋失机会。”
</p><p>
己丑，奉安景灵宫祖宗神御于温州开元寺。
</p><p>
庚寅，帝入温州，驻跸州治。
</p><p>
辛卯，金人破秀州。
</p><p>
先是两浙宣抚使周望在平江，有言敌自越州还金陵者。望素不严斥堠，但以传
闻之语为信，乃遣统制官陈思恭、张俊统兵入杭，以规收复之功。思恭至秀州，侦
知传言之妄，间道走湖州之乌墩镇以观变。至是金宗弼过秀州，通直郎、权州事邓
根留武翼郎、本部兵马都监赵士医，乘城拒敌。城破，士医为流矢所中而死，后赠
武翼大夫。望闻金师至崇德县，壬辰，调太湖舟千艘赴吴江御之。
</p><p>
鼎州人钟相作乱，自称楚王。
</p><p>
初，金人去潭州，群盗乃大起，东北流移之人，相率渡江。武经大夫、潍州团
练使孔彦舟自淮西收溃兵，侵据荆南、鼎、澧诸郡，秘阁修撰、知荆南府唐悫弃城
去。
</p><p>
相以左道惑众，自号大圣，言有神灵与天通，能救人疾患；陰语其徒，则曰：
“法分贵贱贫富，非善法也。我行法，当等贵贱，均贫富。”持此语以动小民，故
环数百里间，小民无知者翕然从之，备粮谒相，谓之拜父。如此者二十馀年，相以
故家赀钜万。及湖、湘盗起，相与其徒结集为忠义民兵，士大夫避乱者多依之。相
所居村，有山曰天子冈，遂即其处筑垒浚濠，以捍贼为名。会孔彦舟入澧州，相乘
人情惊扰，因托言拒彦舟以聚众，至是起兵，鼎、澧、荆南之民响应。相遂称楚王，
改元天载，立妻伊氏为皇后，子子昂为太子，行移称圣旨，补授用黄牒，一方騷然。
时鼎州阙守臣，而湖南提点形狱公事王彦成、单世卿，皆挈家顺流东下，仅以身免。
贼遂焚官府、城市、寺观及豪右之家，凡官吏、儒生、僧道、巫医、卜祝之流，皆
为所杀。自是鼎州之武陵、桃源、辰陽、沅江、澧州之澧陽、安乡、石门、慈利，
荆南之枝江、松滋、公安、石首，潭州之益陽、宁乡、湘陰、江化，峡州之宜都，
岳州之华容，辰州之沅陵，凡十九县，皆为盗区矣。
</p><p>
乙未，尚书右仆射、同中书门下平章事兼江、淮宣抚使杜充罢，为观文殿大学
士、提举江州太平观。
</p><p>
充自真州而北，宗弼遣人说充，许以中原地封之，如张邦昌故事，充遂降于金。
知真州向子忞以闻，帝闻之，不食者累日。御史中丞赵鼎、右谏议大夫富直柔同对，
请先罢充，俟得其北降的报，则别议罪，故有是命。
</p><p>
丙申，以帝还温州，德音释天下徒刑，一应士民家属有自金来归者，所在量给
钱米，于寺院安泊，访还其家。
</p><p>
徽猷阁直学士、知庆陽府兼陕西制置使王似知成都府。
</p><p>
时宣抚处置使张浚闻帝亲征，亟治兵，自秦州入卫，留参议军事刘子羽掌留司
事，凡川、陕军政民事，皆得专决；又徙似知成都府，而以亲卫大夫、明州观察使
赵哲代之。徽猷阁直学士卢法原，时守成都，乃命法原赴行在。
</p><p>
是日，金游骑至平江城东，统制官郭仲威，兵未交而退。同知枢密院事、两浙
宣抚使周望奔太湖，市人请留，不可，则极口嫚骂，望不顾而去。守臣徽猷阁直学
士汤东野，闻望已出，则挈家潜遁，以府印岸仲威。次日，仲威与将官鲁珏纵火城
中，夜，望及仲威皆遁。其下自城南转动居民，北出齐门而去，民之得出郭者，多
为所杀。
</p><p>
戊戌，宗弼入平江，驻兵府治，卤掠金帛子女既尽，又纵火燔城，烟焰见百馀
里，火五日乃灭。
</p><p>
三月，癸卯朔，宗弼去平江府。
</p><p>
甲辰，初，洛索既破陕，遂与其逼完颜杲长驱入关。宣抚处置使司都统制曲端，
闻敌至，遣右武大夫、忠州刺史、泾原路马步军副总管吴玠及统制官张忠孚、李彦
琪将所部拒之于彭原店，端自拥大兵屯于邠州之宜禄以为声援。敌乘高而陈，洛索
引兵来战，玠击败之。既而金师复振，宋军败，端退屯泾州，金人亦引去。端劾玠
违节，降武显大夫，罢总管，复知怀德军。宣抚处置使张浚素奇玠，寻擢玠秦凤副
总管兼知凤翔府。时当兵火之馀，玠劳来安集，民赖以生。
</p><p>
始，青溪岭之战，玠牙兵皆溃，及是玠治兵秦凤，诸溃卒复出就招。玠问讯再
三，搜索非是者五六人，斥遣之，馀悉斩于远亭下，去秦州十里，军中股栗。自是
每战皆效死，无复溃散者矣。
</p><p>
己酉，张浚言大食献珠玉，已至熙州，诏津遣赴行在。右正言吕祉，言所献珍
珠、犀牙、乳香、龙涎、珊瑚、栀子、玻璃，非服食器用之物，不当受，帝谕大臣
曰：“捐数十万缗易无用珠玉，曷若爱惜其财以养战士！”遂命宣抚司无得受，仍
加赐遣之。
</p><p>
壬子，金人攻常州，守臣右文殿修撰周杞闻敌至，弃城去宜兴县，金人遂入常
州。
</p><p>
甲寅，权知三省枢密院事卢益至行在，诏趣令入对。先是帝谕吕颐浩曰：“朕
初不识隆祐皇太后，自建炎初迎奉至南京，方始识之，爱朕不啻己出，宫中奉养及
一年半，朕之衣服饮食，必亲调制。今朕父母兄弟皆在远方，尊长中唯皇太后。不
唯相别数千里外，加之敌骑冲突，又兵民不相得，纵火交兵，五六日乃定，复尔惊
扰。当早遣大臣领兵奉迎，以称朕朝夕慕念之意。”遂命益与御营使司都统制辛企
宗、带御器械潘永思偕行。
</p><p>
丁巳，金人至镇江府，浙西制置使韩世忠已屯焦山寺以邀之，降其将铁爪鹰李
选。选者，江淮宣抚使溃卒也。
</p><p>
宗弼遣使通问，世忠亦遣使臣石皋报之，约日会战。世忠谓诸将曰：“是间形
势，无如龙王庙者，敌必登此觇我虚实。”乃遣将苏德将二百卒伏庙中，又遣二百
卒伏庙下，戒曰：“闻江中鼓声，岸兵先入，庙兵继出。”敌至，果有五骑趣龙王
庙，庙中之伏喜，先鼓而出，五骑振策以驰，仅得其二；有红袍白马，既坠乃跳驰
而脱者，诘之，则宗弼也。既而战数十合，世忠妻和国夫人梁氏在行间，亲执桴鼓，
敌终不得济。复使致词，愿还所掠假道，世忠不从；益以名马，又不从。时左监军
完颜昌在潍州，乃遣贝勒托云趣淮东，以为宗弼声援。
</p><p>
己未，帝诣开元寺，朝辞九庙神主，宰执百官皆扈从。自渡江至是，始有此礼。
是日，上御舟复还浙西。
</p><p>
庚申，诏：“昨金人所破州县，其投拜官除知、通别取旨外，馀并罢。内统兵
官以众寡不敌，致有溃散，理宜矜恤，可特放罪，仍旧统押人马。”时朝廷恐将士
溃散者众，乘乱为变，故贷之。
</p><p>
辛酉，御舟发温州。
</p><p>
壬戌，御舟次章安镇。
</p><p>
乙丑，帝次台州松门寨。宰执奏事，吕颐浩因言：“此行未审且驻会稽，为复
须到浙右？”帝曰：“须由苏、杭往湖州，或如卿所奏往宣州。朕以为会稽只可暂
驻，若稍久，则人怀安而不乐屡迁。”颐浩又曰：“将来且在浙右为当，徐谋入蜀。”
帝曰：“朕谓倚雍之强，资蜀之富，固善。但张浚秦汉中止可备万人粮，恐太少。
两浙若委付得人，钱帛犹可溯流而西。至于粮斛，岂可漕运！”颐浩曰：“若第携
万兵入蜀，则淮、浙、江、湖以至闽、广，将为盗区，皆非国家之有矣。”帝曰：
“当益进上流，用淮、浙榷贷盐钱以赡军费，运江、浙、荆、湖之粟以为军食。”
王綯曰：“议者但知轻议晋元帝还都建鄴，不能恢复中原，而多言入蜀便。殊不知
自秦用张仪至本朝遣王继恩，下蜀者八矣，取辄得之，不劳再举，则亦未可谓之便
也。”范宗尹曰：“臣谓若便入蜀，恐两失之；据江表而徐图关陕之事，则两得之。
决择取舍，不可不审。”帝曰：“然。”既而浚复上疏言：“陛下果有意于中兴，
非幸关陕不可。愿先幸鄂渚，臣当纠率将士奉迎銮舆，永为定都大计。”帝不许。
</p><p>
诏赐故资政殿学士许景衡家所僦温州官物一区。帝因言：“朕自即位以来，执
政中张悫第一，忠直至诚，遇事敢言，无所回避；其次则景衡；若郭三益，则善人
而已。”
</p><p>
辛未，帝次定海县。帝见定海为金人所焚，恻然曰：“朕为民父母，不能保民，
使至此。”王綯曰：“陛下留杜充守建康，留周望守平江，非轻弃江、浙而遽适南
方。不幸充、望不称任使，乃至如此。”吕颐浩因言承平之久，士多文学，而罕有
练达兵财可济今日者。帝曰：“前此太平，朝士若乘马驰骋，言者必以为失体；才
置良弓利剑，议者将以为谋叛。”綯曰：“大抵文学之士未必应务，有才者或短于
行，自非陛下弃瑕录用，则举世无全人也。”
</p><p>
是春，金左副元帅宗翰、右监军希尹、右都监耶律伊都皆在大同，右副元帅宗
辅在析津府，遣贝勒托云率众围楚州，守臣赵立乘城御之，不能下，进围扬州。
</p><p>
初，金人破山东，左监军完颜昌，密有许封刘豫之意。会济南有渔得鳣者，豫
妄谓神物之应，乃祀之；既而北京顺豫门下生禾，三穗同本，其党以为豫受命之符。
豫乃使其子伪知济南府麟赉重宝赂昌，求僭立。大同尹高庆裔，左副元帅宗翰心腹
也，恐为昌所先，乃说宗翰曰：“吾举兵止欲取两河，故汴京既得，则立张邦昌，
后以邦昌废逐，故再有河南之役。方今河南州郡，官制不易、风俗不更者，可见吾
君意非贪土，亦欲循邦昌之故事也。元帅盍建此议，无以恩归它人！”宗翰乃令希
尹驰白金主，金主许之。
</p><p>
宗翰遂遣庆裔自河陽越旧河之南首至豫所隶景州，会官吏军民于州治，谕以求
贤建国之意，皆莫敢言，曰：“愿听所举。”庆裔徐露意以属豫，郡人迎合敌情，
惧豫权势；又，预适景人也，故进士张浃等遂共举之。庆裔至德、博、大名，一如
景州之故；既至东平，则分递诸郡以取愿状而已。庆裔归，具陈诸州郡推戴之意，
宗翰许之。
</p><p>
夏，四月，甲戌，御舟至明州。丙子，次馀姚县，海舟大不能进，诏易小舟，
仍许百官从便先发。癸未，帝次越州，驻跸州治。
</p><p>
浙西制置使韩世忠，与金宗弼相持于黄天荡，而贝勒托云围扬州。朝廷恐守臣
张绩力不能支，许还屯京口，绩不为动，敌乃趋真州。绩，金坛人也。
</p><p>
时托去军于北，宗弼军于南，世忠以海舰进泊金山下。将战，世忠预命工锻铁
相连为长絚，贯以大钩，以授士之骁捷者。平旦，敌以舟噪而前，世忠分海舟为两
道出其背，每缒一绠，则曳一舟而入，敌竟不得济。乃求与世忠语，世忠酬答如响，
时于所佩金瓶传酒纵饮示之。宗弼见世忠整暇，色益泪，乃求假道甚恭，世忠曰：
“是不难，但迎还两宫，复旧疆土，归报明主，足相全也。”
</p><p>
吕颐浩闻敌穷蹙，乃请帝如浙西，且下诏亲征以为先声，而亟出锐兵策应世忠，
庶几必擒乌珠；参知政事王綯，亦言宜遣兵与世忠夹击。帝纳之，甲申，下诏亲征。
御史中丞赵鼎言：“臣在温、台，屡言当俟浙西宁静及建康之兵尽渡江，然后回跸。
今遽有此举，必韩世忠之报敌骑穷蹙，可以翦除耳。万一所报不实，乃建率之众未
退，回戈冲突，何以待之？”时有妖人王念经者，聚众数万，反于信州之贵溪，鼎
言：“饶、信魔贼未除，王侄溃军方炽，陛下遽舍而去，兹乃社稷存亡至危之几也。”
</p><p>
戊子，韩世忠奏捷。帝曰：“金人南下以来，诸军率望风奔溃，今岁如世忠辈
虽不成大功，皆累获捷。若益训卒缮兵，今冬金人南来，似有可胜之理。”范宗尹
曰：“前此兵将望风奔溃，而今岁皆能力战，此天意似稍回；更愿陛下修德，庶几
天意必回。”乃出世忠奏，命尚书省以黄榜谕中外。
</p><p>
时敌众十万馀，而世忠战士才八千。宗弼求登岸会语，世忠以二人从，见之。
宗弼招之降，世忠怒，引弓且射之，亟驰去。
</p><p>
壬辰，近臣言：“陛下即位以来，灼见祸乱之源，痛思惩艾，故以元祐党籍，
屡下诏旨，特加追叙，欲以竦动四方观听，甚盛举也。止缘使逐家各自陈乞，故或
子孙零落，不能申请，或子孙虽在而诰敕散失，至有诰敕具在而为有司以微文沮止
者，致使往往未被赠典。虽如吕公著、吕大防、韩维、苏辙、顾临、梁焘、张舜民、
范祖禹、王古辈，尚未沾昭洗之泽，其它可不言而知也。臣私窃恨之。夫名党籍，
率皆一时之望，所历官职，众所共知，不容稍有伪滥，而特使追复，又非寻常之比。
谓宜诰命从中而下，使异数齐颁，四方改观，岂宜以有司微文沮格耶！欲望睿旨俾
三省条具，不必更待逐家陈乞。”疏奏，诏依德音许本家自陈而已。
</p><p>
丙申，通议大夫、守尚书右仆射、同中书门下平章事兼御营使吕颐浩罢。
</p><p>
先是赵鼎复辟吏部尚书之命，且攻颐浩之过，章十数上，颐浩乃求去，帝宣还
之。前一日，颐浩入见毕，面东而立，不预进呈。帝谕王綯等曰：“颐浩功臣，兼
无误国大罪，与李纲、黄潜善不同，朕眷遇始终不替。”是夕，遂召给事中兼直学
士院汪藻草制罢颐浩。制略曰：“占吏员而有亏铨法，专兵柄而几废枢庭。下吴门
之诏，则虑失于先时；请浙右之行，则力违于众论。”遂罢为镇南军节度使、开府
仪同三司、充醴泉观使。后二日，复诏中外，以颐浩倡义勤王，故从优礼焉。
</p><p>
时王綯与颐浩论颇同，乃累章乞免。于是范宗尹摄行相事，遂留会稽，无复进
居上流之意矣。
</p><p>
是日，浙西制置使韩世忠及宗弼再战于江中，败绩。
</p><p>
宗弼既为世忠所扼，欲自建康谋北归，不得去。或献谋于金人曰：“江水方涨，
宜于芦场地凿大渠二十馀里，上接江口，舟出江背，在世忠之上流矣。”宗弼从之，
傍治城西南隅凿渠，一夜渠成，次日早出舟，出忠大惊。金人悉趋建康，世忠尾击，
败之，金人终不得济。
</p><p>
先是宗弼在镇江，世忠以海舟扼于江中，乘风使篷，往来如飞，乃揭榜募人献
所以破海舟之策。有福州王某，侨居建康，教金人于舟中载土，以平板铺之，穴船
板以棹桨，俟风息则出江，有风则勿出，海舟无风，不可动也，以火箭射其箬篷，
则不攻自破矣。一夜造火箭成。及是引舟出江。其疾如飞，天霁无风，海舟皆不能
动。世忠舟师，本备水陆之战，每舟有兵，有马，有家属，有辎重。金人以火箭射
其箬篷，火烘日曝，人乱而呼，马惊而嘶，被焚与堕江者，不可胜数。所焚之舟，
蔽江而下，金人鼓棹，以轻舟追袭之，金鼓之声，震动天地。统制官、右武大夫、
成州团练使孙世询，武功大夫、吉州防御使严永吉，皆力战死。世忠与馀军至瓜步，
弃舟而陆，旋还镇江聚兵，沿江避兵之人，往往取其粮食，亦有得军储银帛者，宗
弼弓得绝江遁去。后赠世询五官，永吉四官，仍并为承宣使，录其子。世询，开封
人也。
</p><p>
辛丑，诏：“诸路曾经残破州军发解举人，以靖康元年就试终场人数为率，纽
计取放。”
</p><p>
是月，金人侵江西者，自荆门北归，留守司统制牛皋潜军于宝丰之宋村，击败
之。京西捉杀副使王俊，以皋为武功大夫、和州防御使、充五军都统制。
</p><p>
夏，五月，壬寅朔，诏孟夏飨景灵宫，令平江府、温州守臣分诣；其后福州、
潮州准此。
</p><p>
癸卯，金禁私度僧尼，及继父、继母之男女无相婚配。
</p><p>
甲辰，参知政事、权枢密院事范宗尹为通议大夫、守尚书右仆射、同中书门下
平章事兼御营使。
</p><p>
时江北、荆湖诸路盗益起，大者至数万人，据有州郡。朝廷力不能制，盗所不
能至者，则以土豪、溃将或摄官守之，皆羁縻而已。宗尹以为此皆乌合之众，急之
则并死力以拒官军，莫若析地以处之，盗有所归，则可以渐制，乃言于帝曰：“昔
太祖受命，收籓镇之权，天下无事，百有五十年，可谓良法。然国家多难，四方帅
守，事力单寡，束手而莫知所出，此法之弊也。今日救弊之道，当稍复籓镇之法，
亦不尽行之天下，且裂河南、河北数十州为之，少与之地而专付以权，择人久任，
以屏王室。”群臣多以为不可，宗尹曰：“今诸郡为盗据者以十数，则籓镇之势洸
洸成矣。曷若朝廷为之，使恩有所归。”帝决意行之，遂以为相。宗尹时年三十三。
</p><p>
己巳，起复承务郎张斛言：“淮南两路见有归正人守官或寄居者，虑人情猜忌，
妄生事端，望量移入以南州军，各令自言愿往何州居止。”从之。时给事中兼直学
士院汪藻亦言：“自东晋以来，中原失据，故江南、北侨立州郡，纳其流亡之人。
比金人南侵，多驱两河之民列之行陈，号为签军，被其劫质以来，盖非得已。今年
建康，镇江为将臣所招，遁归者无臣万人，此其情可见。莫若用六朝侨寓法，分浙
西诸县，皆以两河州郡名之。假如金坛谓之南相州，许相州之人皆就金坛而居，其
它类此，俟其南侵，徐以其职招之。彼既知所居各有定处，粗成井邑，父兄骨肉亲
戚故旧皆在，亦何为而不归我哉！况浙西州县，昨经杀戮之后，户绝必多。如令有
司籍定田产顷亩，以侨寓之人计口而给，俟稍安居，料其丁壮，教以战陈，皆精兵
也，必争先用命，永无溃散。与夫从彼驱虏，反为我敌者，其利害岂止相万哉！”
</p><p>
丁未，金左副元帅宗翰与诸帅分往山后避暑。
</p><p>
先是大同尹高庆裔自东平还云中，言推戴刘豫之意。宗翰复令庆裔驰至东平，
问豫可否，豫陽推张孝纯。宗翰报曰：“戴尔者河南万姓，推孝纯者独尔一人，难
以一人之情而阻万姓之愿。尔当就位，我当以孝纯辅尔。”其议遂决。
</p><p>
宗翰与右监军希尹、右都监耶律伊都同之白水泊避暑。于是右副元帅宗辅之儒
州望云县之望国崖，左监军昌留居潍州，而宗弼自江南还屯六合县。
</p><p>
戊申，金主诏曰：“河北、河东签军，其家属流寓河南，被俘掠为奴婢者，官
为赎之，俾复其业。”
</p><p>
辛亥，朝请郎、直龙图阁、统领赤心队军马刘晏，及戚方战于宣州，死之。
</p><p>
初，宣州围急，朝廷命统领官巨师古统兵三千人自平江往援，又命晏自常州以
所部赴之。晏始至城下，未安营垒，乘贼不意，自城南转城西，直趋城北，以捣方
之帐，方大惊，退走。晏恃勇，欲生致方，乃单骑追之。贼见官军不多，乃自骆驼
山设伏以断其归路，方率龙随迎战。晏力不能敌，退还，至天宁寺前，马陷淖，不
可出，桥左有伏贼，以钩槍搭晏，晏犹手杀数十人，以无援被害。师古踵至，连战
不胜，遂引众入城。事闻，赠晏龙图阁待制，官其四子，为立庙曰义烈，岁时祀之。
</p><p>
壬子，金人焚建康府，执李棁、陈邦光，自静安渡宣化而去。
</p><p>
时宗弼屯六合县，其辎重自瓜步口舳舻相衔，至六合不绝，建康城中悉为煨烬。
棁道死，宗弼以邦光归于刘豫。淮南宣抚司右军统制岳飞，闻金人去，以所部邀击
于静安，胜之，飞还屯溧陽。后军统制刘经欲杀飞而并其军，飞诱经杀之。
</p><p>
初，金人既渡江，淮东犹无警，安抚使、直宝文阁张缜尚守扬州，节度濠州军
马刘位，领众在横山中，惟饮博而已。逮金人据六合，于是真州为群盗所扰，不可
居。守臣王冠率军民渡江，驻于溧水、溧陽之间，金人又入真州，而扬州亦不可守，
张缜乃弃扬州。
</p><p>
敌在建康凡半年，自采石至和州，道路往来不绝。宗弼既破浙西，和州粗留兵
戍守，然无一官军乘虚至城下者。水军统制邵青屯竹筱，谍知建康敌骑绝少，欲引
兵入之，会青为牛所伤，创甚，遂不能行。有都团陈德，结众欲杀金人，部勒已定，
前期为其徒所告，德举家被害，兵马都监金沔死之。
</p><p>
岳飞之击金人于静安也，通直郎、权通判建康府钱需，纠率乡兵，邀敌之后，
遂从飞入城，因权府事。
</p><p>
夜，有赤云亘天，其中白气贯之，犯北斗及紫微，由东南而散。殿中侍御史沈
与求言：“此天爱陛下，出变以示警也。愿陛下随宜措置，略修宗庙、陵寝之祀；
多遣亲信之臣，迎护柔德帝姬还宫。及取越王之子，使奉朝请，择谨畏儒臣教之。
又，天子所在，谓之朝廷，今号令出于四方者多矣，尽假便宜，即同圣旨。然其大
者，虔州一朝廷，秦州一朝廷，号令之极，至为诏矣。愿条约便宜事件，度其缓急，
特罢行之。申节张浚等，止降指挥，勿为诏令。”
</p><p>
甲寅，金人破定远县，龙神卫四厢都指挥、保宁军承宣使、节制淮南军马闾勍
为所执。至南京，金人欲降之，不可；欲以为京东安抚使，又不可。敌怒，敲杀之。
讣闻，赠检校少保、昭化军节度使，谥壮节。
</p><p>
是日，统制官巨师古与戚方战于宣州城下，方三战三败，遂引去。宣州受围，
凡二十有九日，方既去，城之东壁摧裂者数十丈。
</p><p>
乙卯，朝奉郎赵霖知和州。
</p><p>
始，宗弼既渡江，和人共推兵马都监、武德大夫宋昌祚权领州事，率军兵固守。
逮敌北归，复围之。禁军左指挥使郑立，亦拳勇忠愤，共激士卒，昼夜备御不少怠。
阅数日，宗弼亲督众攻城，军士胡广伏城东北角，发强弩射之，中其左臂。宗弼大
怒，立击破之，昌祚与权通判州事、奉议郎唐景、历陽令謇誉、司户参军徐兟、历
陽尉、成忠郎邵元通皆死谯楼上，敌裂其尸以徇。时士金不降，溃围而出，保州之
西麻湖水寨，推乡人一二豪者为统领。霖时在江东，间关赴难，军民言于朝，故命
为守。后赠昌祚三官，录其二子；景、兟、元通皆推恩有差。霖尝为直徽猷阁，坐
赃废。
</p><p>
戊午，初，帝在明州，诸班直为乱，既诛为首者，遂废其班。及还会稽，乃命
御前中军统制辛永宗更选兵三百人直殿，然皆乌合之众。至是赵鼎因奏事言：“陛
下初即位，议复祖宗之政，至今未行一二。而祖宗于兵政最为留意，熙宁变旧章，
独不敢议。盖自艺祖践阼，与赵普讲明利害，著为令典，万世守之，不可失也，昨
明州班直缘诉事纷乱，非其本谋，乃尽废之，是因咽而废食。今诸将各总重兵，不
隶三衙，则民政已坏，独卫兵仿佛旧制，亦扫荡不存。是祖宗之法废于陛下之手，
臣甚惜之。仁宗时，亲事官谋不轨，直入禁廷，几成大祸，既获而诛，不复穷治，
未闻尽弃之也。”帝悟，寻复旧制。
</p><p>
甲子，诏曰：“周建侯邦，四国有籓垣之助；唐分籓镇，北边无强敌之虞。永
惟凉渺之资，履此艰难之运，远巡南国，久隔中原，盖因豪杰之徒，各奠方隅之守。
是用考古之制，权时之宜，断自荆、淮，接于畿甸，岂独植籓篱于江表，盖将崇屏
翰于京都。欲隆镇抚之名，为辍按廉之使。有民有社，得专制于境中；足食足兵，
听专征于阃外。若转移其财用，与废置夫官僚，理或应闻，事无待报。惟龙光之所
被，既并享于终身；苟功烈之克彰，当永传于后裔。尚赖连衡之力，共输夹辅之忠。”
诏词，直学士院綦崈礼所草也。
</p><p>
先是范宗尹言：“从官集议分镇事宜，请以京畿、淮南、湖北、京东、西地方，
并分为镇。除茶盐之利，国计所系，合归朝廷置官提举外，它监司并罢；上供财赋，
权免三年，馀令帅臣移用。管内州县官许辟置，知、通令帅臣具名奏差，朝廷审量
除授，遇军兴，听从便宜。其师臣不因朝廷召擢，更不除代。如能捍御外寇，显立
大功，当议特许世袭。”
</p><p>
乙丑，右武大夫、忠州刺史知楚州兼管内安抚使赵立为楚、泗州、涟水军镇抚
使，兼知楚州。时宗弼自六合归，屯于楚州之九里径，欲断立粮道，立又大破之。
</p><p>
先是刘豫在东平，遣立故人葛进等赉书诱立，令贡税赋，立大怒，不撤封，斩
之。已而又遣沂州举人刘偲持旗榜招立，具言金人大军且至，必屠一城生聚，立令
将出就戮。偲大呼曰：“公非吾故人乎？”立曰：“吾知忠义为国，岂问故人耶？”
趣令缠以油布，焚死市中，且表其旗榜于朝。由是忠义之声倾天下，远迩向风归之。
</p><p>
戊辰，统制官岳飞献静安金人之俘。帝呼人译问，得女真八人，磔之，馀汉儿
分隶诸军。帝因谓大臣曰：“金人颇能言二圣动静，云今在韩州，及皇后、宫人皆
无恙。”帝感动，不怿久之。
</p><p>
三省言：“江道辽远，缓急恐失机会。欲发江东、西为三帅：鄂州路，领岳、
筠、袁、虔、吉州、南安军；江州路，领洪、抚、信州、兴国、南昌、临江、建昌
军；池州路，领建康府、太平、饶、宣、徽州、广德军；并为安抚使。”从之。
</p><p>
先是浙西帅府移治镇江，故范宗尹请置安抚使于鄂与江、池，谓建康本帅冶，
缘近镇江，而去江州千四百里，独池在其间，若置帅于此，则沿江道里甚均，三帅
相去各七百里。然池陽僻陋，乃置江东大帅，而建康重地，反为支郡隶之，议者不
以为是。
</p><p>
六月，壬申，权通判建康府钱需言捕敌兵一人，自言涿州人。上曰：“此吾民，
不可杀也。”令隶诸军。
</p><p>
金以故辽旧臣耶律哈喱质等十人分治新附州镇。
</p><p>
癸西，金主命以昏德公女六人为宗妇。
</p><p>
甲戌，以宰相范宗尹兼知枢密院事，罢御营使。
</p><p>
议者以为：“宰相之职，无所不统。本朝沿五代之制，政事分为两府，兵权付
于枢密，比年又置御营使，是政出于三也。望罢御营司，以兵权归之密院，而宰相
兼知。凡军额有阙，并申枢密增补，不得非时招收，仍用符以遣发。庶几可以收兵
柄，一赏罚，节财用。”于是罢御营使及官属，而以其事归枢密院为机速房焉。自
庆历后，宰相不兼枢密者八十馀年，其复兼盖自此始。
</p><p>
诏：“初除执政官，正谢日赐衣带，鞍马如故事。”
</p><p>
乙亥，诏：“六品以上官及初改京官并给告身，朝官以上给敕，初授官人给绫
纸。”
</p><p>
丁丑，太尉、御营副使刘光世充御前巡卫军都统制。
</p><p>
光世所领部曲既无所隶，因号太尉兵，侍御史沈与求论其非宜。会御营司废，
乃以巡卫名其军，除光世都统制。
</p><p>
戊寅，诏：“御前五军改为神武军，御营五军改为神武副军，其将佐并属枢密
院。”
</p><p>
徽猷阁待制、知临安府季陵复为中书舍人。
</p><p>
陵人对，首上奏曰：“臣观今日国势，危如缀旒。大驾时巡，未有驻跸之地；
贤人远遁，皆无经世之心。兵柄分于下而将不和，政权去于上而主益弱，所恃以仅
存者，人心未厌而已。
</p><p>
“前年议渡江，人以为可，朝廷以为不可，故讳言南渡而降诏回銮。去年议幸
蜀，人以为不可，朝廷以为可，故弛备江、淮而经营关陕。以今观之，孰得孰失？
张浚出为宣抚处置使，不过欲迎陛下耳。金人长驱，深入吴、越，至今尚在淮甸，
曾无一骑入援王室者。
</p><p>
“维扬之亦，朝廷不及知，而功归于宦寺；钱塘之变，朝廷不能救，而功归于
将帅。是致陛下信任此曹，有轻朝十之心。黄潜善好自用而不能用人，吕颐浩知使
能而不知任贤。自张确、许景衡饱恨而死，刘豫、杜充相继飏去，凡知几自重者，
往往卷怀退缩矣。
</p><p>
“今天下不可谓无兵，若刘光世、韩世忠、张俊者，各率诸将，同心而谋，协
力而行，何所往而不克！然兵柄既分，其情易睽；各招亡命以张军势，各效小劳以
报主恩；胜不相逊，败不相救，大敌一至，人自为谋，其能成功哉？
</p><p>
“君臣之间，义同一体，庙堂出命，百官承禀，知有陛下，不知有大臣。大臣
在外，事涉形迹，其可作威福以自便乎？张浚在陕右，区处军事，恐失机会，便宜
可也；乃若自降诏书，得无窃命之嫌耶？官吏责以办事，便宜可也；若安置从臣，
得无忌器之嫌耶？以至赐姓氏，改寺额，事类此者，无与治乱，待报何损！是浚在
外伤于太专矣。
</p><p>
“三代之得天下者，得其民也；得其民者，得其心也。民坠涂炭，无甚于今日。
发掘丘墓，焚烧屋庐，六亲不能相保，而戴宋惟旧，实祖宗德泽在人心者未厌也，
所望以中兴，惟此一事耳。然人心无常，固亦难保，陛下宜有以结之。今欲薄敛以
裕民财，而用度方阙；今欲轻徭以舒民力，而师旅方兴。罪己之诏屡降，忧民之言
屡闻，丁宁切至，终莫之信。盖动民以行不以言，臣意陛下举事当，人心服，自足
以结之也。爵当贤，禄当功，刑当罪，施设注措无不当于理，天下不心悦而诚服者，
未之有也。臣愿陛下以其所当虑者，使一二大臣谋之，无偏听，无自贤，无畏强御，
无徇私昵，处之得其当则人心服，人心服则盗贼将自息而外患亦可图矣。”
</p><p>
是日，滁、濠镇抚使刘位为张文孝所杀。
</p><p>
前一日，位引兵入滁州，克之，文孝遁去。诘旦，文孝以其众复至城下，位即
引兵迎敌。位逢兵众数百，以为己之兵也，乃指挥杀贼，而所逢者贼兵也。位觉之，
欲急战，为贼所杀，权知州事苟某与州县官皆散走。事闻，诏其子武德郎、閤门宣
赞舍人、知泗州纲，起复滁、濠州镇抚使，赠位武功大夫、忠州防御使，后为立祠，
名刚烈。
</p><p>
己卯，罢临安府守臣兼浙西同安抚使，以防秋在近，欲责任之专故也。
</p><p>
庚辰，和州进士龚楫率民丁袭金人于新塘，为所杀。
</p><p>
时和州、无为军镇抚使赵霖，虽已受命，然寓治水寨，未入城，水寨之众，乘
间出掠敌营。宗弼乃遣偏师筑堡新塘，以遏绝濡须之路，楫率二千人袭之，入其营，
获敌兵数百，所掠男女尽纵之。楫归，道遇敌救大至，其众多赴水死。楫为敌所得，
戟手大骂不绝，敌脔割之，时年二十二。霖上其事于朝，有司以楫率众无所受命而
格其恩。楫，原孙也。
</p><p>
敌之得历陽也，有士人蒋子春者，平日教授乡里，敌见其人物秀整，喜，欲命
之以官；子春怒骂，为所杀。
</p><p>
乙酉，诏皇兄右监门卫大将军、忠州防御使安时权主奉益王祭祀。
</p><p>
先是安时请袭封，事下礼官，以安时非嫡，遂不许。自仁宗以来，诸王後各以
一人袭封，至渡江始废。
</p><p>
戊子，诏遣使抚谕邵青、戚方，以所部赴行在。
</p><p>
时方引兵犯安吉县之上乡，浙西、江东制置使张俊以兵讨之。或言上乡路狭，
不可行兵，俊乃遣其将王再兴招之。会统制官岳飞追袭其后，方无路进退，始诣俊
乞降。方上兵簿，有马六百匹，所献金玉珍珠不可计。至行在，日与中贵人蒱博，
不胜，取黑漆如马蹄者用火A146去，皆黄金也，以偿博，不下数枚。诏迁方武翼大
夫，以其军六千人隶王侄军，后因以方为裨将。时人为之语曰：“要高官，受招安。”
</p><p>
乙丑，枢密院进呈刘光世所获敌人并签军状。参知政事张守曰：“光世谓签军
不宜留，盖知吾山川险易，它日叛亡，恐为敌人乡道。”帝曰：“此皆吾民也，不
幸陷于敌，驱质而来，岂其得已！”守曰：“若分置军伍中，每队留一二人，岂通
遽叛！”帝以为然。
</p><p>
辛卯，大理寺奏魔贼王宗石等款状，帝曰：“此皆愚民无知，自抵大戮。朕思
贵溪两时间二十万人无辜就死，不胜痛伤。”乃诛宗石第二十六人于越州市，其馀
皆释之。先是浙西、江东制置使张俊，以全军讨饶、信妖盗，太尉刘光世因命统制
官王德、靳赛总兵会之，获王念经。德等凡屠两县，所杀不可胜计。帝闻之不乐，
故有此谕。
</p><p>
壬辰，初，山东之破，其士人多不降，有沧州人李齐聚众沙门岛，密人徐文聚
众灵山寺，莱州人范温聚众福山岛。会河北忠义人护送宗室士干泛海南归，文劫之。
至是文自称忠训郎、权密州都巡检使，其副宋稳自称忠翊郎、权兵马监押，请以所
部五千人、海舟百五十泛海来归。诏各进一官，赴行在。
</p><p>
己亥，封才人张氏为婕妤，和义夫人吴氏为才人。吴氏，开封人，时年十六。
自上即位以来，嫔御未备，及是潘贤妃从隆祐皇太后在虔州，后宫近侍者，惟二人
而已。
</p><p>
是月，资政殿大学士陈过庭没于燕山，年六十；后谥忠肃。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86712.html' class='pagedaohang'>【上一篇】<i>:卷第一百○八 【宋纪一百八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86710.html' class='pagedaohang'>【下一篇】<i>：卷第一百○六 【宋纪一百六】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>