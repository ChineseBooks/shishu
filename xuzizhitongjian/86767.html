<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第五十一 【宋纪五十一】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第五十一 【宋纪五十一】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86768.html' class='pagedaohang'>【上一篇】<i>:卷第五十二 【宋纪五十二】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86766.html' class='pagedaohang'>【下一篇】<i>：卷第五十 【宋纪五十】</i></a></span>
</ul>
<div class="articleContent" id="articleContent"> <p>
起上章摄提格正月，尽重光单阏五月，凡一年有

奇。

</p><p>
○仁宗体天法道极功全德神文圣武睿哲明孝皇帝皇祐二年（辽重熙十九年）
</p><p>
春，正月，庚寅，辽僧惠鉴加检校太尉。
</p><p>
庚子，辽论伐夏诸将士功罪，封耶律达和克为漆水郡王，其所属将校及准布等
部长各进爵有差。以萧惠子慈氏努战殁，释惠丧师之罪，赠慈氏努平章事。
</p><p>
辛丑，辽遣使问罪于夏。
</p><p>
壬寅，辽主如鱼儿泺。
</p><p>
癸卯，以岁饥，罢上元观灯。
</p><p>
壬子，命翰林学士承旨王尧臣、入内都知王守忠、右司谏陈旭与三司较天下每
岁财赋出入之数以闻。
</p><p>
自康定元年，陕西募人入中并边刍粟，始加数给东南盐，而河北稍用三说法，
亦以东南盐代京师所给缗钱，数足即止。及庆历二年，三司又请如康定元年法募人
入中，乃诏入中陕西、河东者，持券至京师，偿以钱及金帛各半之。不愿受金帛者，
予香药、茶、盐，惟其所欲。而东南盐利特厚，商旅不复受金帛，皆愿得盐。至八
年，河北行四说法，盐居其一，而并边刍粟皆有虚数，腾跃至数倍，券至京师，反
为畜贾所抑。盐八百斤旧售钱十万，至是止六万；商人以贱估券取盐，不复入钱京
师，帑藏益乏。于是诏三司详定，尧臣等请复入钱京师法，视旧入钱数稍增予盐，
而并边入中元得券受盐者，河东、陕西入刍粟直钱十万，止给盐直七万，河北又损
为六万五千，且令入钱十万于京师，乃听兼给，谓之对贴。自是入钱京师稍复故。
</p><p>
二月，甲申，出内藏库绢五十万，下河北、陕西、河东路，以备军赏。
</p><p>
丁亥，夏将攻辽金肃城，辽南面林牙杲嘉努等击破之，斩首万馀级。
</p><p>
三月，戊子朔，诏罢今年冬至亲祀南郊之礼，以九月择日有事于明堂。先是宋
庠议，今年当郊而日至在晦，用建隆笔事，宜有所避，因请秋季大享于明堂。帝谓
辅臣曰：“明堂者，布政之宫，朝诸侯之位，天子之路寝，乃今大庆殿也，况明道
初，合祀天地于此。今之亲祀，不当因循，尚于郊鲆旁⒓馈！奔撼螅诏以大庆殿
为明堂，仍令所司详定仪注以闻。
</p><p>
甲午，遣官祈雨。
</p><p>
戊戌，诏：“明堂礼成，群臣毋得上尊号。”
</p><p>
辽殿前都点检萧迪里特与夏人战于三角川，败之。
</p><p>
己亥，诏祀明堂，自乘舆服御诸物，务令有司裁简之。
</p><p>
庚子，辽遣殿前副点检耶律益等来告伐夏国还。
</p><p>
癸卯，辽遣西南招讨使萧蒲努等帅师代夏。甲辰，遣同知北院枢密使萧革按军
边城，以为声援。
</p><p>
诏：“宗室子生四岁者，官为给食。”初，诏五岁始给食，知大宗正事允让请
且仍旧以三岁，故裁定之。
</p><p>
己酉，以朝林学士赵概为辽国信使。辽主驻息鸡淀，尝因会猎，令概赋《信誓
如山河诗》，诗成，侑以玉杯。
</p><p>
诏：“两浙流民男女不能自存者，听人收养，后不得复取。”
</p><p>
癸丑，诏以季秋辛亥大享明堂。先是礼官议王者郊用辛，盖取斋戎自新之义，
又，《通礼》祀明堂亦用辛；遂下司天择日，而得辛亥吉，盖九月二十七日也。
</p><p>
丙辰，宋祁上《明堂通议》二篇。
</p><p>
知府州折继闵卒，以其弟继祖领府州军事。
</p><p>
夏，四月，甲子，沙州符骨笃末、似婆温等来贡玉。
</p><p>
乙丑，内出手诏言：“明堂之礼，前代并用郑康成、王肃两家义说，兼祭昊天
上帝，已为变礼。祖宗以来，三岁一亲郊，合祭天地，祖宗并配，百神从祀。今祀
明堂，正当亲郊之期，而礼官所定，止祭昊天五帝，不及地祇，配坐不及祖宗，未
合三朝之制。宜合祭地祇，奉太祖、太宗、真宗并配，而五帝、神州亦亲献，日月
河海诸神，悉如圜丘从祀。”因谓文彦博曰：“礼非天降地出，缘人情耳。礼官习
拘儒之旧传，扌舍三朝之成法，非朕所以昭孝息民也。”翼日，彦博奏：“诏书所
定亲献之礼，周于五天帝、神州，比圜丘之位，陟降为劳，请命官分献。”帝曰：
“朕于大祀，岂敢惮劳！”礼官议从祀神位未决，复谕曰：“郊坛第一龛者在堂，
第二、第三龛者设于左右夹庑及龙墀上，在鲆拍谕庹吡杏谔枚西厢及后庑，以象
坛鲆胖制，仍先绘图以闻。”
</p><p>
辽主如鱼儿泺。
</p><p>
戊辰，降翰林学士、权知开封府钱明逸为龙图阁学士、知蔡州。
</p><p>
先是，医家子冷青自称皇子，言其母尝得幸掖廷，有娠而出，生青，都市聚观。
明逸捕得青，入府，叱明逸曰：“明逸安得不起！”明逸为起坐。既而以为狂，送
汝州编管。推官韩绛言青留外将惑众；翰林学士赵概言青言不妄不当流，若诈当诛；
即诏概与知谏院包拯追青穷治。盖其母王氏尝执役禁中，出嫁民冷绪，始生女，后
生青。青漂泊庐山，数为人言己实帝子，浮屠全大道挟之入京师，欲自言阙下。狱
具，皆论不道，诛死。明逸坐尹京师无威望，古及于责。绛，亿之子也。
</p><p>
甲申，高丽贡于辽。
</p><p>
五月，己丑，辽主如凉陉。
</p><p>
癸巳，辽萧蒲努等入夏境，不见敌，纵掠而还。
</p><p>
甲午，礼院上《明堂五室制度图》。
</p><p>
封兗州尼丘山神曰毓圣侯。
</p><p>
丙申，诏国信司罢三番使臣。自与辽通好，其接送使人皆自京差三番使臣，沿
路州军，困于须索，谏官包拯、吴奎极言其扰。既罢遣三番，而顿置什物，并令沿
路州、军官自办之。
</p><p>
戊申，广南西路转运司言交趾发兵捕广源州贼侬智高，其众皆遁伏山林；诏本
路严备之。
</p><p>
六月，丙寅，翰林学士承旨王尧臣等言：“奉诏与太常参议阮逸所上编钟四清
声谱法，请用之于明堂者。窃以律吕旋宫之法，既定以管，又制十二钟准为十二正
声，以律计，自倍半。说者云：半者，准正声之半以为十二子声之钟，故有正声、
子声各十二。子声，即清声也。其正管长者为均，自用正声；正管短者为均，则通
用子声而成五音。然求声之法，本之于钟，故《国语》所谓‘度律均钟’者也。其
编金石之法，则历代不同，或以十九为一佺，或以三十一为一佺，或以十六为一佺，
或以二十四为一佺。故唐制以十六数为小架，二十四为大架，天地、宗庙、朝会各
有所施。今太常钟县十六者，旧传正声之外，有黄钟至夹钟四声，盖自夷则至应钟
四律为均之时，若尽用正声，则官轻而商重。缘宫声以下，不容更有浊声。一均之
中，宫弱商强，是谓陵僭，故须用子声，乃得长短相叙。自角而下，亦循兹法。至
它律为宫，其长短尊卑自序者，不当更以清声间之。自唐末多故，乐文坠缺，考击
之法，久已不传。今丝竹等诸器旧有清声者，今随钟石教习；本无清声者，未可创
意求法，且当如旧。其阮逸所上声谱，以清浊相应，先后互击，取言靡曼，近于郑
声，不可用。”诏可。
</p><p>
辽主谒庆陵。
</p><p>
丁卯，以御撰黄钟五音五曲凡五十七声，下太常肄习之。
</p><p>
庚午，辽主谒大安殿。
</p><p>
壬申，辽以将策进士，命医、卜、屠、贩、奴隶及倍父母或犯事逃亡者，不得
应举。
</p><p>
丙子，谏官包拯、陈旭、吴奎等言：“三司使张尧佐。凡庸之人，徒缘宠私，
骤阶显列，自任用以来，万口交讥。陛下何庇一尧佐，上违天意，下咈人情，而稔
成危机乎？实为陛下痛之！”拯又言：“历代后妃之族，虽有才者未尝假以事权，
况不才者乎？伏见祖宗以来，当帑廪丰盈，用度充足之际，尚乃精选计臣如陈恕、
魏羽辈用之，其馀亦尽一时之选。况今上下窘迫，岂可专任此人！伏望特出宸断，
授以它职，别求才杰之士，委而任之。”
</p><p>
辛巳，以屯田员外郎吕公著同判吏部南曹。公著，夷简子也，尝召试馆职，不
就。于是帝谕曰：“知卿有恬退之节。”因赐五品服。
</p><p>
辽主策进士于金銮殿。
</p><p>
是月，帝讲书迩英阁，因谓侍臣曰：“古有迁民于宽闲之地者，今闽、蜀地狭，
其民亦可迁乎？”丁度对曰：“律令故在，但有司不能举行耳。太祖尝徙太原民千
馀家于山东，太宗又徙云、应、寰、朔之民于京西诸州。西北之人，勤力谨俭，今
富于其乡里者，多当时所徙之民也。民固安土重迁，若地利既尽，要无可恋之理。
今蜀民岁增，旷土尽辟，下户才有田三十五亩或五七亩，而赡一家十数口，一不熟
则转死沟壑，诚可矜恻。臣以为不但蜀民，凡似此狭乡，皆宜徙之，计口给田，复
其家如律令，实利农积谷之本也。”帝纳其言，乃诏京西转运司晓告益、梓、利、
夔、福建路，民愿徙者听之。
</p><p>
秋，七月，丁亥，赠美人尚氏为婉仪。
</p><p>
壬辰，辽主驻括里蒲碗。
</p><p>
癸巳，辽以皇子燕赵国王洪基领北南枢密院。
</p><p>
丙申，幸彰信节度使兼侍中李用和第问疾，入见于卧内，擢其次子珣为閤门使，
以所居第赐之，并日给官舍僦钱五千。用和缘帝舅，起民间，位将相，而能阖门谢
客，推远权势。帝以章懿太后不逮养，故宠外家逾等。及卒，临奠，哭之恸，赠太
师、中书令、陇西郡王，特轰视朝五日，制服苑中，谥恭僖，御撰神道碑，仍篆曰
“亲贤之碑”。及其妻卒，亦辍朝成服。
</p><p>
戊戌，辽录囚。
</p><p>
戊申，辽以左伊勒希巴萧唐括为北院枢密副使。
</p><p>
壬子，辽主猎于侯里吉。
</p><p>
八月，己未，以侍御史知杂事何郯为直龙图阁、知汉州、郯以母老请外故也。
将行，上疏言：“三司使张尧佐，虽由进士登第，历官无它故，然骤被宠用，人情
皆以止缘后宫之亲，非复以才能许之。逾年若大享讫事，众议谓陛下以酬劳为名，
必当进用两府。果如众议，命行之日，言事之臣必以死争。用尧佐而黜言者则累德，
用言者而罢尧佐则伤恩；累德则损归圣躬，伤恩则怨起近戚。莫若富贵尧佐而不假
之以权，如李用和可也。”
</p><p>
乙丑，知杭州、资政殿学士范仲淹奏进建昌军草泽李觏所撰《明堂图义》，诏
送两制看详，称其学业优博，授试太学助教。觏尝举茂材异等，不中，亲老，以教
授自资，学者尝数十百人。
</p><p>
丙寅，福州草泽郑叔豹上《宗祀书》三卷，述明堂制度及配享冕服之义。
</p><p>
丁丑，诏立冬罢祭神州地祇。初，礼院以黑帝及神州地祇皆当合祭于明堂，请
罢立冬之祭。帝以四时迎气不可辍，故罢祭神州地祇。
</p><p>
九月，辛卯，诏明堂礼毕，并以袭衣、金帛、器币、鞍勒马赐夏竦、王德用、
程琳、李昭亮。将相在外遇大礼有赐自此始。
</p><p>
丙申，诏太子太保致仕杜衍、太子少傅致仕任布陪祀明堂，令应天府以礼敦遣，
仍于都亭驿、锡庆院优备供帐几杖，待其至。衍手疏以疾辞，布将就道，始辞以疾；
并遣中使赍赐医药。
</p><p>
庚子，揭御篆“明堂”二字，飞白“明堂之门”四字，诏祀毕藏于宗正寺。
</p><p>
壬寅，夏侵辽边界，漆水郡王耶律达和克遣六院军将谐里击败之。夏人数不得
志于辽，始议通使。
</p><p>
时积雨弥旬，帝请褥禁中，甲辰，斋于文德殿，天霁。己酉，朝享景灵宫。庚
戌，享太庙。辛亥，大享天地于明堂，以太祖、太宗、真宗配。大赦。文武职官及
公司、致仕者，并特与转资；内臣入仕及十年，亦与迁改，不为永例。
</p><p>
诏：“内降指挥，百司执奏毋辄行；敢因缘干请者，谏官、御史察举之。”
</p><p>
初，议肆赦，帝谓辅臣曰：“比有贵戚近习，夤缘请托以图内降，虽颇抑绝，
然未免时有侵挠。可于赦文中严切禁止，示信天下。”辅臣对曰：“陛下躬行大祀，
辟至公之路，杜私谒之蹊，天下幸甚。然载之赦条，恐未尽圣意。”乃别为手诏，
与赦同降。
</p><p>
先是屯田员外郎、知常州庐陵彭思永入为侍御史，极论内降之弊，以为斜封非
盛世所宜有。及祀明堂前一日，有传赦书语百官皆迁官者，思永从驾宿景灵宫，亟
上言不宜滥恩。时张尧佐以亲连宫掖骤进，王守忠以出入禁闼被宠，参知政事缺员，
尧佐朝暮待命，而守忠亦求为节度使。思永欲率同列言之，或曰：“宜俟命出。”
思永曰：“宁以先事得罪，命出而不可救，则为朝廷失矣。”遂独奏：“陛下覃此
缪恩，岂为孤寒，独以尧佐、守忠故取悦众人耳。外戚秉政，宦官用事，皆非宗社
之福也。”疏入，帝震怒，诏诘思永：“安从得此？”谏官吴奎言：“御史许风闻，
事有非实，朝廷当含容之，不能容，罪之可也，何必穷究主名？”中丞郭劝亦言思
永不宜深罪，帝悟，不复致诘。思永寻罢侍御史，以司封员外郎知宣州，而尧佐、
守忠之议遂格。
</p><p>
先是入内都知麦允言卒，赠司徒、安武节度使。又诏：“允言有军功，特给卤
簿，今后不得为例。”同知礼院司马光言：“孔子谓惟器与名不可以假人。夫爵位
尊卑之谓名，车服等威之谓器。今允言近习之臣，非有元勋大劳过绝于人，赠以三
公之官，给以一品卤簿，其为繁缨，不亦大乎！陆下欲宠秩其人，适足增其罪累耳。”
光，池之子也。
</p><p>
冬，十月，丙辰，宰相文彦博以下进官有差。枢密使王贻永，加镇海节度使，
进封邓国公。初，议覃恩，高若讷谓文彦博曰；“官滥久矣，未有以节止，今又启
之，何也？”彦博不听。
</p><p>
丙寅，大宴集英殿，以明堂礼成饮福也。
</p><p>
庚午，辽主还上京。
</p><p>
辛未，诏文彦博、宋庠、高若讷、王洙编修《大享明堂记》。
</p><p>
夏国主谅祚母没藏氏遣使于辽，乞依旧称籓。辽因其使还，诏别遣信臣至，当
徐图之。
</p><p>
壬申，辽释临潢府徒役。
</p><p>
甲戌，辽主如中会川。
</p><p>
乙亥，宴京畿父老一百五十人于锡庆院。
</p><p>
是月，美人杨氏为婕妤。景祐初，听入道，居瑶华宫，至是复进位号。
</p><p>
诏：“自今诸处无得申奏及发遣念书童子赴阙。”
</p><p>
十一月，乙酉，召太子中舍致仕胡瑗赴大乐所，同定钟磬制度。先是亲阅大乐，
言者以为钅尃钟、特磬，大小与古制度未合；诏令改作，而太常言瑗素晓音律，故
召之。
</p><p>
戊子，命权御史中丞郭劝、知谏院包拯放天下欠负。
</p><p>
壬辰，赐淮南、江、浙、荆湖制置发运使、金部员外郎许元进士出身。
</p><p>
帝尝谓执政曰：“发运使总领六路八十八州、军之广，其财货调用，币帛谷粟
岁千百万，宜得其人而久任。今许元累上章求去，朕思之，不若奖励以尽其才。”
故特有是赐。
</p><p>
戊戌，权御史中丞郭劝，罢为翰林侍读学士。劝初就明堂斋次，帅众御史求对，
论群臣不当迁官，不许。又上疏极言之，讫不从。于是以老求解台任，许之。
</p><p>
召知益州田况权御史中丞。
</p><p>
益州守臣得便宜从事，多擅杀以为威，虽小罪，辄并妻子徙出蜀，至有流离死
道路者。况在蜀逾二年，拊循教诲，非有甚恶，不使东迁。蜀人爱之，以比张咏。
</p><p>
庚戌，辽录囚。
</p><p>
壬子，辽以南府宰相韩知白、枢密副使杨绩擅给进士堂帖，出知白为武定军节
度使，绩为长宁军节度使。
</p><p>
是月，诏：“观察使以上，自今依大两省、待制例，经两次郊礼，许一次将弟
侄子孙恩泽奏补异姓骨肉。”
</p><p>
闰月，乙卯，辽汉王特布为中京留守。
</p><p>
丙辰，出内藏库缗钱四十万，r绢六十万，下河北使籴粮草。先是河北频年水
灾，朝廷蠲民税几尽。至秋，禾稼将登，而镇、定复大水，沿边尤被其害。帝忧军
储不给。故特出内府钱帛以助之。
</p><p>
戊午，河南府言前观文殿学士、尚书左丞张观卒。赠吏部尚书，谥文孝。观初
为秘书郎，其父居业从事坊州，因上言愿以官授父，真宗嘉之，以居业为京官。及
观贵，居业由恩至太府卿。尝过洛，嘉其山川风物，曰；“吾得老于此足矣。”观
于是买田宅，营林榭，以适其意。观早起奉药膳，然后出视事，未尝一日易也。居
丧，哀毁过人，既练而卒。
</p><p>
己未，以三司使、户部侍郎张尧佐为宣徽南院使、淮康节度使、景灵宫使，以
资政殿学士、尚书左丞王举正兼御史中丞，改命田况权三司使。是日，诏：“后妃
之家，无得除二府职位。”庚申，又加尧佐同群牧制置使。
</p><p>
辛酉，赐贵妃张氏从弟卫尉寺丞希脯、太堂寺太祝及甫并进士出身，尧佐之子
也。
</p><p>
是夜，秀州地震，有声如雷。
</p><p>
癸亥，知谏院包拯等言：“陛下即位仅三十年，未有失德。乃五六年间，超擢
张尧佐，群臣皆窃议于下；然而其过不在陛下，在女谒近习及执政大臣也。盖女谒
近习，动伺陛下之所为，知陛下继嗣未立而有所私，莫不潜有趋向而附结之。执政
大臣不思规陛下以大谊，乃从谀顺指，高官要职，惟恐尧佐不满其意，使陛下有私
昵后宫之过，此岂爱君之心哉！伏望断以大义，追寝尧佐过越之恩；必不得已，宣
徽、节度使择与其一，仍罢群牧制置使之命，畀之外郡以安全之。”
</p><p>
初，执政希上旨，一日除尧佐四使；又以王举正重厚寡言，同日授御史中丞。
朝议意举正或迤丽退避，动经旬浃，则尧佐之命必遂行，论谏弗及矣。甲子，举正
遂告谢上殿，力言擢用尧佐不当。其疏曰：“近者台谏论列，陛下虽罢其使任，而
复加崇宠，转逾于前，并授四使，又赐二子科名。贤愚一词，无不嗟骇。昔汉元帝
时，冯野王以昭仪之兄，在位多举其行能，帝曰：‘吾用野王，后世必谓我私后宫
亲戚。’本朝太宗皇帝孙妃之父，止授南班散秩。盖保全后宫戚属，不令僭盛以取
颠覆。伏望陛下远鉴前古美事，近守太宗圣范，追取尧佐新命，除与一郡，以息中
外之议。”不报。戊辰，朝退，举正留百官班廷诤，复帅殿中侍御史益都张择行、
江陵唐介及谏官包拯、陈旭、吴奎于帝前极言，且于殿庑切责宰相。帝闻之，遗中
使谕旨，百官乃退。
</p><p>
己巳，诏：“近者台谏官累乞罢张尧佐三司使；又言亲连宫掖，不可用为执政，
若优与官爵，于体差便，遂除宣徽使；兼已指挥：‘自今后妃之家，毋得除两府职
任。’今台谏官重有章疏，其言反覆，及进对之际，失于喧哗，在法当黜，朝廷特
示含容。其令中书取戒厉，自今台谏官相率上殿，并先申中书取旨。”时帝怒未解，
大臣莫敢言，枢密副使梁适独进曰：“台谏官盖有言责，其言虽过，惟陛下矜察。
然宠尧佐太厚，恐非所以全之。”是日，尧佐亦奏辞宣徽使、景灵宫使。仍诏学士
院贴麻处分，而取戒厉卒不行。
</p><p>
辛未，辽以同知北院枢密使萧革为南院枢密使；以南院大王耶律仁先知北院枢
密使事，封宋王。
</p><p>
十二月，甲申朔，诏班三品以上家庙之制。
</p><p>
初，宰臣宋庠请令诸臣建立家庙，下两制与礼官详定审度。翰林学士承旨王尧
臣等定议：“官正一品、平章事以上，立四庙；枢密使、知枢密院事、参知政事、
枢密副使、同知枢密院事、签署院事，见任、前任同。宣徽使、尚书、节度使、东
宫少保以上，皆立三庙。馀官祭于寝。凡得立庙者，许嫡子袭爵，世降一等。死即
不得作主祔庙，别祭于寝；自当立庙者，即祔其主。其子孙承代，不计庙寝祭，祭
并以世数亲疏迁祧。始得立庙者不祧，以比始封；有不祧者，通祭四庙、五庙。庙
因众子立而嫡长子在，则祭以嫡长子主之；嫡长子死，即不传其子，而传立庙者之
子。凡立庙，听于京师或所居州县；其在京师者，不得于里城及南郊御路之侧。仍
别议袭爵之制。”其后终以有庙者之子孙或官微不可以承祭，而朝廷又难尽推袭爵
之恩，遂不果行。
</p><p>
初，戎州人向吉等操兵贾贩，恃其众，所过不输物税，州县捕逐，皆散走。成
都钤辖司奏请不以南郊赦除其罪，从之。逮捕亲属系狱，至更两赦。有诣阙告讦者，
刑部祥覆官以为特敕遇赦不原者，虽数赦犹论如法。同判刑部孙锡独奏释之，凡释
百二十三人。旧判刑部者多持事往决于中书，锡独不往。锡，真州人也。
</p><p>
丁亥，辽北府宰相赵王萧孝友出为东京留守。
</p><p>
庚戌，辽韩国王萧惠请老，诏赐肩舆入朝，策杖上殿，再辞，乃许之，徙封魏
王。诏冬夏赴行在参决疑议。惠性宽厚，自奉俭薄。辽主尝使其恣取珍物，惠曰；
“臣以戚属居要地，禄足养廉，奴婢千馀，不为阙乏，陛下犹有所赐；贫于臣者，
何以待之？”辽主以为然。故为将虽数败衄，不之罪也。
</p><p>
壬子，夏国主谅祚遣使上表于辽，言遵母训，乞依旧臣属。
</p><p>
是岁，准布数贡于辽。
</p><p>
夏改元天祐垂圣。

</p><p>
○仁宗体天法道极功全德神文圣武睿哲明孝皇帝皇祐三年（辽重熙二十年。辛
卯，一零五一年）
</p><p>
春，正月，丙子，诏江宁府、扬州、庐州、洪州、福州并带提辖本路兵甲贼盗
公事，益屯禁兵。仍分淮南为两路：扬州为东路，庐州为西路。
</p><p>
戊戌，辽主如混同江。
</p><p>
二月，壬午朔，以太子中舍致仕胡瑗为大理评事兼太常寺主簿，固辞。
</p><p>
甲申，辽遣前北院都监萧友括等使西夏，索党项叛户。
</p><p>
丙戌，文彦博等进《明堂大享记》二十卷，《纪要》二卷；帝为之序，镂版以
赐近臣。
</p><p>
己丑，诏徐、宿、泗、耀、江、郑、淮陽七州军采磬石，仍令诸路转运司访民
间有藏古尺律者上之。
</p><p>
辽主如苍耳泺。
</p><p>
己亥，诏三司，河北入中粮草复行见钱法。
</p><p>
甲辰，吐蕃贡于辽。
</p><p>
丙午，泾原经略使夏安期上弓箭手阵图。初，安期选杯箭手万三千人，分隶东
西路都巡检下。属岁丰稔，召至州，大阅，技艺精强，且言可当正兵五七万。既图
上阵法，乃降诏奖谕。
</p><p>
戊申，翰林侍读学士、史馆修撰宋祁，坐其子与张彦方游，出知亳州。
</p><p>
张彦方者，贵妃母越国夫人曹氏客也。受富民金，为伪告敕，事败，系开封府
狱，语连越国夫人。知开封府刘沆论彦方死，不敢及曹氏；执政以妃故，亦不复诘。
狱具，中书遣比部员外郎杜枢虑问，枢扬言将驳正，亟改用谏官陈旭。权幸切齿于
枢。先是御史中丞王举正留百官班，论张尧佐除宣徽使不当，枢独出班问曰；“枢
欲先问中丞所言何事而后敢留班。”举正告之故，枢曰：“用此留枢可也。”至是
盖累月，执政白以为罪，黜临衡州税。枢，杞之弟也。
</p><p>
初，开封府寡妇胡氏，诉诸贾负息本钱，因尽抱券书至庭；其夫交游书多知名
士，沆止为理所负欠而置其书不问。及彦方狱，沆又不问越国及所与交游者，谏官、
御史以为言。帝问之，沆对：“胡氏夫，七品正员官；彦方举进士，尝廷试；虽交
贵官，与公聊子弟游，无害也。顾臣久在外，偶不识之耳。”帝然其言。
</p><p>
左正言贾黯，自以少年遭遇，果于言事，首论韩琦、富弼、范仲淹可大用。及
杜枢贬黜，黯言枢无罪，且旨从中出，恐自此贵幸近习，陰肆谗毁，害及善良，不
可不察。时言者或论事无状，辄戒厉穷诘。黯奏：“谏官、御史，迹既疏远，未尝
预闻时政，不免采于传闻。一有失实，而诘难沮辱随之，非所以广开言路。请如唐
太宗故事，每执政奏事，听谏官一员随入。”时执政患言事官旅进，论议帝前不肯
止，遂诏：“凡欲合班上殿者，皆禀中书俟旨。”黯论以为：“今得进见言事者独
谏官、御史，若然，言路将壅，陛下不得闻外事矣。请如故便。”皆弗许。
</p><p>
三月，壬子朔，辽主如墨水。
</p><p>
乙卯，命知亳州宋祁就州修《唐书》，易史馆修撰为集英殿修撰。
</p><p>
己未，谏官包拯、吴奎、陈旭，言工部尚书、平章事宋庠，不戢子弟，在政府
无近建明；庠亦请去。又言庠闻有劾章，即求退免；表既再上，乃不待答，复入视
事。庚申，罢为刑部尚书、观文殿大学士、知河南府。以龙图阁学士、权知开封府
刘沆参知政事。议者谓沆不敢穷治张彦方狱，贵妃德之，坐此获进。谏官、御史相
继论列，帝不听。
</p><p>
癸酉，广南西路转运司言侬智高奉表献驯象及生熟金银，诏却之。
</p><p>
丙之，魏国大长公主薨。主，太宗第八女。太宗尝发宝藏，令诸女择取之，主
独无所取，太宗尤所钟爱。下嫁李遵勖，时遵勖父继昌亡恙，主因继昌生日，以舅
礼谒之。帝闻，密以兼衣、宝带、器币助以为寿。
</p><p>
故事，命妇皆服发紒进见，章献明肃太后命以珠错罗巾縚之，又赐金龙小壁，
辞不敢服。它日，固命之，然诞节称寿，犹以发紒入见。太后于政事有所访逮，主
多语祖宗旧事以讽。居遵勖丧，衰麻未尝去身，服除，不复御华丽。尝宴禁中，帝
亲为主簪花，主辞曰：“自誓不复为此久矣。”尝诫诸子以忠义自守，无恃吾以速
悔尤。其视它子，与己出均。及病目，帝遣内侍挟太医诊视，禳禬无不至。车驾临
幸，侍者掖主迎之。帝命主先坐，设御坐于西，主固辞。乃移榻东南向，因亲舐主
目，左右皆感泣。帝亦悲痛曰：“先帝伯仲之籍十有四人，今独存大主，奈何婴斯
疾？”复顾问子孙所欲，主曰：“岂可以母病而邀赏邪！”赍白金三千两，辞不受。
帝因谓从臣曰：“大主之疾倘可移于朕，亦所不避也。”主虽丧明，平居隐几，冲
澹自若。尝戒诸子曰：“汝父遗令，柩中无藏金玉，时衣才数袭而已。吾殁后，当
亦如是。”初以暴疾闻，帝趣驾往，及道，奏不起，乃易服奠哭。追封齐国大长公
主，谥献穆。诏乾元节罢乐，宰臣固请，乃已。御制挽辞，仍篆碑首曰“褒亲旌德
之碑”。
</p><p>
夏，四月，癸未，诏：“河北民流相属，吏不加恤，而乃饬厨传，交赂使客，
以取虚名。自今非犒设兵校，其一切禁之。”
</p><p>
甲申，知谏院吴奎言：“七十而致仕，载之《礼经》。臣下引年而自陈，分之
常也；君上推恩而固留，权之至也。近日光禄卿句希仲、吏部郎中、直昭文馆陆轸
等，并以年高，特与分司，初欲风动群伦，而在位殊未有引去者。乞早以臣前奏施
行。”先是奎及包拯皆言：“在官年七十而不致仕者，并令御史台以时按籍举行。”
知制诰胡宿独以为：“文吏当养其廉耻，武吏当念其功旧，今欲一切以吏议从事，
殆非优老劝功之意。当少缓其法，武吏察其任事与否，勿断以年，文吏使得自陈而
全其节。”朝廷卒行宿言。
</p><p>
辛丑，以河北转运使吕公弼为天章阁待制、河北都转运使。公弼，夷简子也，
在职逾年，通御河，漕粟实塞下。又置铁冶佐经用，减近边屯兵，使就食京东以省
支移。诸州增壮城兵，专给版筑以宽民役。蠲冗赋及民负责不能偿者数百万计，而
官用亦饶。帝以为能，故加秩而因任之。谏官陈旭言公弼藉父馀廕，干求荐引，不
当遽有此除，公弼因是乞罢。帝谓辅臣曰：“古之君子，贵夫几谏，今则务计人陰
私以沽直名，朕不取也。”
</p><p>
以刑部郎中、知制诰曾公亮为翰林学士。公亮自为集贤校理，即预经筵，凡十
馀年，帝每厚遇之。及迁学士，管句三班，三班吏丛猥，老胥抱文书升堂取判者，
皆高下在口，异时长官漫不省察，谨占署而已。公亮尽取前后条目置座侧，案以从
事，吏束手无能为。后至者皆以为法。
</p><p>
五月，庚戌朔，以恩、冀等州旱，诏长吏决系狱。
</p><p>
癸丑，辽萧友括自夏还。夏国主谅祚之母上表，乞如党项权进马驼牛羊等物。
</p><p>
丁巳，诏：“中书堂后官，自今毋得佩鱼，若士人选授至提点五房者，许之。”
</p><p>
己巳，夏遣使如辽求唐隆镇及乞罢所建城邑，辽主以诏答之。
</p><p>
庚午，宰臣文彦博等言：“臣等每因进对，尝闻德音，以搢绅之间，多务奔竞，
匪裁抑之则无以厚风俗。若恬退守道者稍加旌擢，躁求者庶几知耻。伏见工部郎中、
直史馆张瑰，十馀年不磨勘，朝廷奖其退静，特迁两浙转运使；代还，差知颍州，
亦未尝以资序自言。殿中丞王安石，进士第四人及第，旧制，一任还，进所业，求
试馆职。安石凡数任，并无所陈；朝廷特令召试，亦辞以家贫亲老。馆阁之职，士
人所欲，而安石恬然自守，未易多得。大理评事韩维，尝预南省斑荐，好古嗜学，
安于退静。并乞特赐甄擢。”诏赐瑰三品服；召安石赴阙，俟试毕别取旨；维令学
士院与试。安石、维并辞不就。安石，临川人。维，亿之子也。
</p><p>
壬申，初置河渠司，隶三司，命盐铁副使刘湜、判官邵饰领之。
</p><p>
丙戌，辽以所获夏国主嫡母及前后所俘获夏人安置苏州。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86768.html' class='pagedaohang'>【上一篇】<i>:卷第五十二 【宋纪五十二】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86766.html' class='pagedaohang'>【下一篇】<i>：卷第五十 【宋纪五十】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>