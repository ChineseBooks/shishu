<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第九十九 【宋纪九十九】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第九十九 【宋纪九十九】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86720.html' class='pagedaohang'>【上一篇】<i>:卷第一百 【宋纪一百】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86718.html' class='pagedaohang'>【下一篇】<i>：卷第九十八 【宋纪九十八】</i></a></span>
</ul>
<div class="articleContent" id="articleContent"> <p>
○高宗受命中兴全功至德圣神文武昭仁宪孝皇帝建炎元年（金天会五年）
</p><p>
秋，七月，己丑朔，诏：“诸路常平司见在金银，并起发赴行在。”
</p><p>
自宣和末，群盗蜂起，其后勤王之兵，往往溃而为盗。至是祝靖、薛广、党忠、
阎瑾、王存之徒，皆招安赴行在，凡十馀万人。李纲为上言：“今日盗贼，当因其
力用之。然不移其部曲则易叛，而徙之则致疑，须以术制之，使由而不知。”乃命
御营司委官，凡溃兵之愿归营与良农愿归业者听之，又择其老弱者纵之。其它以新
法团结，择人为部队将及统制官，其首领皆命以官，分隶诸将，由是无叛去者。独
淮宁之杜用、山东之李昱、河北之丁顺、王善、杨进，皆拥兵数万，不可招；而拱
州黎驿、单州鱼台亦有溃卒数千为乱。纲以为专事招安，则彼无所畏惮。庚寅，帝
乃诏王渊讨用，刘光世讨昱，韩世忠、张俊分讨黎驿、鱼台溃卒。
</p><p>
时昱犯沂州，守臣闭门，以官妓遗之，乃去。至滕县，掠民有董氏女，色美，
欲妻之，董氏骂昱而死，自费县引兵围长清，光世遣其将乔仲福追击，斩之。既而
用亦为渊所杀，馀悉殄平。丁顺尝为沧州兵马钤辖，王善雷泽尉，皆以罢从军，不
得志。杨进以其才为渊所忌，惧罪，亡去，号没角牛，兵尤众。又，李孝忠既破襄
陽，扰西郡，纲以范琼反侧不自安，因命琼讨孝忠，使离都城，且示不疑之意。琼
乃将所部赴行在。而丁顺等皆赴河北招抚司自效。盗益衰。
</p><p>
辛卯，籍东南诸州神霄宫田租及赡学钱以助国用。
</p><p>
谏议大夫宋齐愈罢职。言者论齐愈在皇城司，首书“张邦昌”字以示议臣，遂
下台狱。
</p><p>
甲午，右监门卫大将军、贵州团练使士珸，以义兵复洺州。
</p><p>
初，士珸从上皇北迁，次洺州城东五里，欲遁还据城，谋未就而敌围已合。士
珸徒步抵武安县，县官资以衣冠、鞍马，少壮者百馀人，从至磁州，乃召集义军以
解洺围，不旬日，得兵五千，归附者至数万，以王江、李京将之。先是知洺州王麟，
自将勤王兵千人至大名，既以母老求去，帝遣之。及金万户吚?围洺州，麟帅军民
以城迎拜；军民怒，并其家杀之，独统制官韩—在城中。士珸至邯郸，统制官李琮
亦以兵会，力战破围，翼日入城，部分守御。金人复来攻，士珸厉将士，以火砲中
其攻具，复以计获其将领，乃解围去。士珸，濮安懿王曾孙也。
</p><p>
金主赐左副元帅宗翰券书，除反逆外，咸赦勿论。
</p><p>
乙未，以范琼为定武军承宣使、御营使司同都统制。
</p><p>
丙申，诏：“诸路米纲，以三分之一输行在，其馀赴京师。”时京师军民方阙
食，故命济之，仍以空舟载六曹案牍及甲器赴行在。
</p><p>
江淮发运副使向子諲言：“去岁闰月，得渊圣皇帝蜡诏，令监司、帅守募兵勤
王。臣即时遍檄所部，而六路之间，视之漠然；间有团结起发，类皆儿戏，姑以避
责。唯淮东一路，臣亲率诸司，粗成纪律。今京城已失，二帝播迁，夫复何言！然
傥置赏罚而不行，臣恐诸路玩习故常，恬不知畏。愿诏大臣案劾诸路监司不勤王者，
与夫号为勤王而灭裂者，悉加显黜，以为将来误国忘君之戒！”诏诸路提刑司究实
以闻。
</p><p>
戊戌，朝请郎、知海州魏和言：“海州至登、莱最近，而登、莱复与金人对境。
近闻金人于燕山造舟，欲来东南。望造戈船，修楼橹，依登、莱例，屯兵二三千以
备缓急。”许之。
</p><p>
东都宣武卒杜林戍成都，谋叛，伏诛。
</p><p>
初，平陽府吏张昱坐法黜，既而亡归，聚众数千。会磁州无事，军民迎昱权领
州事，金人屡过其境，皆不攻。至是以昱为閤门祗候、知磁州。俄金人复来，磁无
城，不可守，昱率其众以奔，金人破磁州。
</p><p>
渊圣皇帝自云中至燕山府，居愍忠寺。
</p><p>
辛丑，右正言邓肃，请窜斥张邦昌伪命之臣；右司谏潘良贵，亦言宜分三等定
罪。帝以肃在围城中，知其姓名，令具上。肃言：“叛臣之上者，其恶有五：一，
诸侍从而为执政者，王时雍、徐秉哲、吴幵、莫俦、李回是也；二，诸庶官及宫观
而起为侍从者，胡思、硃宗、周懿文、卢襄、李擢、范宗尹是也；三，撰劝进文与
撰赦书者，颜博文、王绍是也；四，事务官者，金人方有立伪楚之语，朝士遂私订
十友为事务官，讲求册立之仪，搜求供奉之物，悉心竭力，无所不至；五，因邦昌
更名者，何昌言、昌辰是也。已上乞定为上等，置之岭外。次者，其恶有三；一，
执政，侍从、台谏称臣于伪楚及拜于庭者，如冯澥、曹辅、李会、洪刍、黎确诸人
是也；二，以庶官而升擢者；三，愿为奉使，如黎确、李健、陈戬者。已上乞定为
次，于远小处编管。”时王时雍、徐秉哲已先窜，乃诏吴幵移韶州，莫俦移惠州；
卢襄、范宗尹、朝奉郎硃宗责衡、鄂、岳三州，并安置。冯澥、李会并降三官，为
秘书少监，分司南京，澥成州、会筠州居住；故工部侍郎何昌言，追贬隰州团练副
使；通直郎、新通判南剑州何昌辰，除名，永州编管；朝请大夫黎确，朝散郎李健，
尚书虞部员外郎陈戬，并与远小监当；承议郎、侍御史胡舜陟，朝散郎、新知无为
军胡唐老，奉议郎、守殿中侍御史马伸，朝散郎、监察御史齐之礼，朝请郎、新知
衢州姚舜明，宣教郎、新知江州王俣，皆降二官。撰劝进文及事务官，令留守司具
姓名申尚书省。唐老、舜明、俣皆坐尝为台官，伸尝请邦昌复辟而不自言，故例贬
秩。
</p><p>
观文殿学士耿南仲，龙图阁学士耿延禧，坐父子主和，夺职奉祠，用邓肃再疏
也。
</p><p>
壬寅，侍御史胡舜陟，除秘阁修撰、知庐州。
</p><p>
时淮西盗贼充斥，舜陟至，修治城池、楼橹、战棚，又增筑东西水门，固濠垒
以备冲击，庐人始安。
</p><p>
癸卯，尚书右丞吕好问罢，以资政殿学士知宣州。
</p><p>
好问与李纲论事不合，会邓肃奏伪命臣僚。其言事务官微及好问。帝札示纲曰：
“好问心迹与馀人不同，言者所不知，仰尚书省行下。”好问惭，力求去，且上疏
自理曰：“昨者邦昌僭号之时，臣若闭门避事，实不为难。念臣世受国恩，异于众
人，故忍耻含垢，逭死朝夕，不避金人灭族之祸，遣使赉书陛下。天佑神助，得睹
今日中兴之业，臣之志愿毕矣。若不速为引退，使言者专意于臣而忘朝廷之急，则
两失其宜。”疏入，乃有是命。
</p><p>
延康殿学士、提举南京鸿庆宫许翰守尚书右丞。靖康中，李纲与翰同在枢府，
知其贤，至是力荐于帝，遂用之。
</p><p>
腰斩宋齐愈于都市。齐愈初赴狱，以文书一缣囊授张浚曰：“齐愈不过远贬，
它时幸为我明之。此李会劝进张邦昌草稿也。”时御史王宾劾齐愈未得实，闻有文
书在浚所，遽发箧取之。宾密谕会，使自辨析而证齐愈，齐愈引伏。法寺当齐愈谋
叛斩，该大赦，罚铜十斤。帝曰：“使邦昌之事成，置朕何地！”乃命杀之。
</p><p>
甲辰，孟忠厚充徽猷阁待制，提举迎奉元祐皇后一行事务；尚书司封员外郎杨
迈沿路计置粮草，济渡舟船。
</p><p>
乙巳，诏幸东南，来春还阙。
</p><p>
时黄潜善、汪伯彦皆欲奉帝南幸，李纲极论其不可，且言：“自古中兴之主，
起于西北，则足以据中原而有东南；起东南，则不足以复中原而有西北。盖天下精
兵健马，皆在西北，委而去之，岂唯金人乘间以扰关辅，盗贼且将蜂起，跨州连邑。
陛下虽欲还阙，且不可得，况治兵制敌以迎还二圣哉！为今之计，或当暂幸襄、邓
以系天下之心。盖襄、邓西邻川、陕，可以召兵，北近京畿，可以进援，南通巴蜀，
可以取货财，东连江、淮，可以运谷粟，山川险固，民物淳厚。今冬计且驻跸，俟
两河就绪，即还汴都，策无出于此者。”帝乃收还手诏，许幸南陽，以范致虚知邓
州，修城池，治宫室；又降盐钞、钱帛，付京西南路转运副使范之才储粮草，且漕
江、湖纲运，自襄、汉，蜀货出归、峡以实之。迁户部侍郎黄潜厚为本部尚书，提
举巡幸一行事务；膳部员外郎陈兗掌顿递，虞部员外郎李俦调具刍粟，直秘阁、江
淮发运副使李祐为随行转运使，于秋末冬初启行。
</p><p>
张悫言：“户部财用，唯东南岁运，最为大计。自治平、嘉祐以前，轮发运使
一员在真州催督江、浙等路粮运，一员在泗州催督真州至京粮运。自奸臣变乱祖宗
转般仓法，每岁失陷，不可胜计。望依旧法，责发运司官分认逐季地分，各行检察
催促。”从之。
</p><p>
丁未，诏：“兵部郎官、太常寺官各一员，内侍二员，诣京师奉迎所藏太庙神
主赴行在。”
</p><p>
帝命京城留守宗泽移所拘金使于别馆，优加待遇。泽奏曰：“臣不意陛下复听
奸谋，浸渐望和，为退奔计。营缮金陵，奉元祐太后，遣官奉迎太庙木主，弃河乐、
河西、河北、京东、京西、淮南、陕右七路生灵如粪壤草芥，略不顾惜；又令迁金
使别馆，优加待遇，不知二三大臣于金人情款何以如是之厚，而于国家訏谟何以如
是之薄？臣之朴愚，必不敢奉诏。”又请帝回銮，表略云：“臣前在临濮兵寨中，
实忧群臣无识，恐赞陛下去维扬、金陵。又见京城有贼臣张邦昌僭窃，与范琼辈擅
行威福，所以暂乞驻跸南都，以观天意，以察人心，仰蒙听从。今复被恩差知开封
府事，到任二十馀日，物价市肆，渐同平时。每观天意，眷顾清明；每察人心，和
平逸乐。官吏军民，皆称京师朝宗之域，陛下归正九重，是王室再造也。愿陛下早
降敕命，示以整顿六师，谒款宗庙之日，毋听奸邪，陰与敌人为地，不胜幸甚！”
诏赐泽袭衣金带。
</p><p>
以张浚为殿中侍御史。
</p><p>
诏：“明达皇后、明节皇后应于典礼，并依温成皇后故事施行。”
</p><p>
己酉，罢四道都总管。
</p><p>
初，李纲请于陕西、京东、西、河北东路各置制置使，假以便宜，远近相援。
帝遂罢四总管而置诸路制置使。时西道都总管孙昭远初至河南府，调陕西、河北义
兵合万人，栅伊陽，使民入保。至是昭远改除京西北路制置使。
</p><p>
庚戌，诏诸兵八月会行在，后期者必诛。
</p><p>
癸丑，卫尉少卿卫肤敏言：“汴都蹂践之馀，不可复处。瞧陽封域不广，而又
逼近河朔，敌易以至。唯建康实古帝都，外连江、淮，内控湖、海，为东南要会。
伏唯观察时变，从权虑远，趣下严诏，夙期东幸，别命忠勇大臣总领六师，留守京
邑；又行清野于河北、山东诸道，俟军声国势少振，然后驾还中都，则天下定矣。”
中书舍人刘珏亦言：“当今之要，在审事机，爱日力。自金北归，已再逾时，陛下
中兴，亦既数月，而六飞时巡，靡所定止，攻战守备，阙然不讲。臣闻近臣有欲幸
南陽者，南陽密迩中原，虽易以号召四方，但今日陈、唐诸郡，新刳于乱，千乘万
骑，何所取傍！夫骑兵，金之长技，而不习水战。金陵天险，前据大江，可以固守；
东南财力富盛，足以待敌。”于时汪伯彦、黄潜善皆主幸东南，故士大夫率附其议。
</p><p>
乙卯，改靖康军为保成军，以守臣折可求言其犯年号也。
</p><p>
丙辰，张所、王?燮、傅亮辞行。
</p><p>
先是李纲建议遣所、亮措置两河，乃白帝，赐所内府钱百万缗，为半年之费，
给空名告千馀道，又以京畿卒三千人为卫，将佐官属，许自辟置。
</p><p>
所请置司北京，招谕山寨民兵，俟就绪日渡河，先复怀、卫、浚州及真定，次
解中山之围，给地养民为兵，如陕弓箭手法。初，靖康之割两河也，所为御史，独
建言以蜡书募河朔民兵入援，士民喜，故所之声满河朔。
</p><p>
亮请置司陕府，从之。亮，西人，习古兵法，纲谓可为将，奏用之。亮复言：
“今经制司所得兵才万人，皆盗贼及溃散之卒，未经训练，难以取胜。陕西正兵及
弓箭手皆精锐，旧以童贯赏罚不当，陷于民间；若厚资给以募之，不旬日可得二万
人，与正兵相表里，度州县可复即复之。”
</p><p>
所、亮既行，两河响应。黄潜善疾纲之谋，建议遣河北经制使马忠节制军马，
俾率兵渡河。有雄州弓手李成者，勇闻河朔，积功为本县令。雄州失守，成妻子为
乱兵所杀，成以众来归，累官忠州防御使。潜善令将所部，与忠同捣敌虚；纲复奏
以河北制置使张涣为副，于是权始分矣。
</p><p>
曹勋自燕山间行至南都，以上皇所授御衣进。帝见衣中八字，泣以示辅臣。
</p><p>
诏华国靖恭夫人李氏杖脊配军营。李氏私侍张邦昌，及邦昌还东府，李氏送之，
有语斥乘舆。帝命即内东门推治，李氏辞服，帝由是有诛邦昌意矣。
</p><p>
丁巳，诏慰抚东南诸路。
</p><p>
先是经制使翁彦国，被旨修江宁城池、宫室，两浙转运判官吴昉助之。有击登
闻鼓者，诉其横敛，黄潜善、汪伯彦以彦国女为纲弟维妇，因密启之。会彦国卒，
因落昉职，与宫观；并抚慰东南，仍起复直龙图阁赵明诚知江宁府兼江东经制副使。
</p><p>
傅雱等至巩县，檄河陽具舟，金守臣张巨不纳。雱晓谕之，巨驰使云中，请命
于左副元帅宗翰，九日而还，雱乃得济。
</p><p>
金左副元帅宗翰奏：“河北、河东府镇州县，请择前资官良能者任之，以安新
民。”金主遣耶律晖等从宗翰行，诏黄龙府路、南京路、东京路于所部各选如耶律
晖者遣之。
</p><p>
是日，赐故淄州团练使、广南西路兵马都监、知融州李拱家银帛，以拱领兵入
援京城，死于敌也。
</p><p>
贼史斌据兴州，僭号称帝；守臣向子宠弃城遁。斌遂自武兴谋入蜀，成都府、
利路兵马钤辖卢法原与本路提点刑狱邵伯温共谋遣兵扼剑门，斌乃去。法原，秉之
子；伯温，雍之子也。
</p><p>
八月，戊午朔，洪刍等流窜有差。
</p><p>
初，刍等坐围城中事属吏，帝命马伸劾之。狱具，刍坐纳景王宠姬曹氏，降授
朝散郎；陈冲坐括金银自盗，与宫人摘花饮酒，朝请郎金大均坐盗禁中麝脐，私纲
乔贵妃侍儿乔氏，朝散大夫周懿文，朝议大夫张卿材，朝奉郎李彝，皆坐与宫人饮
酒，朝请郎王及之，坐苦辱宁德皇后女弟，皆辞服。议者以刍、冲、大均当死，帝
以新政，重于杀士大夫，乃诏刍、冲、大均长流沙门岛，责懿文、卿材、彝、及之
为陇、文、茂、随四州别驾，懿文英州、卿材雷州、彝新州、及之南恩州安置。
</p><p>
徙宗室于江淮以避敌，愿留京师者听之，于是南班至江宁者三十馀人。又移南
外宗正司于镇江府，西外于扬州。
</p><p>
杭州军乱。
</p><p>
帝初立，遣勤王兵还诸道，杭兵才三百，其将得童贯残兵与俱，军校陈通等谋
为变。至是军士纵火，杀士曹参军及副将白均等十二人。翼日，执守臣龙图阁直学
士叶梦得，诣金紫光禄大夫致仕薛昂家，杀两浙转运判官吴昉。转运判官顾彦成闻
乱，亟奔湖州。众乃推通等七人为首，囚梦得，逼昂权领州事。浙东安抚翟汝文闻
变，自将七千人屯西兴，且奏请浙西兵受其节制。
</p><p>
己未，元祐太后发京师。
</p><p>
庚申，刘光世为奉国军节度使，韩世忠为定国军承宣使，张俊落阶官，并赏平
贼功也。
</p><p>
辛酉，洺州防御使、龙神卫四厢都指挥使李庠为东京副留守，以郭仲荀将所部
扈元祐太后至南京故也。
</p><p>
御营司都统制范琼将至襄陽，李孝忠闻之，率兵犯荆南府，人其郛，置酒高会。
琼败之，孝忠率众趋景陵。
</p><p>
以李纲守尚书左仆射兼门下侍郎，黄潜善守尚书右仆射兼中书侍郎。
</p><p>
先是纲奏以秋末幸南陽，帝已许之。既而潜善与汪伯彦力请幸东南，纲谓人曰：
“天下大计，在此一举，国之存亡，于是焉分，吾当以去就争之。”一日，留身奏
事，言：“臣近都屡蒙宸翰，改正已行事件，又所进机务，多未降出，此必有间臣
者。”因极论君子、小人不可并立，且言疑则当勿用，用则当勿疑，帝但勉慰之。
后数日，遂有并相之命。
</p><p>
张悫兼御营副使。癸亥，命御营使大阅五军人马。自是执政皆有亲兵。
</p><p>
丁卯，张悫言：河朔之民，愤于兵乱，自结巡社。请依唐人泽潞步兵、三河子
弟遗意，联以什伍而寓兵于农，使合力抗敌，且从靖康诏旨，以人数借补官资，仍
仿义勇增修条画，下之诸路。”乃以忠义巡社为名。其法：五人为甲，五甲为队，
五队为部，五部为社，皆有长；五社为一都社，有正副；二都社有都副总首。甲长
以上免身役；所结及五百人已上，借补官有差。都总首满二年无过者，并补正。犯
阶级者杖之。岁十月，案试于县，仍听守令节制。岁中，巡社增耗者，守贰、令尉
黜陟皆有差。
</p><p>
己巳，诏：“诸路兵非专被旨者，毋得会行在。”
</p><p>
是日，傅雱等至河陽，金遣接伴使王景彝来迓，止许雱以五百人自随，日行百
八十里。
</p><p>
初，尊元祐皇后为元祐太后，尚书省谓元学犯后祖讳，请以居宫为称。至是，
庚午，更称隆祐太后，所居名隆祐宫。
</p><p>
壬申，先是河北宣抚使张所，招徠豪杰，以忠翊郎王彦为都统制，效用人岳飞
为准备将。飞初补承信郎，以战功迁秉义郎。帝初立，上书论黄潜善、汪伯彦不图
恢复，以越职夺官。至是归所，所问曰：“汝能敌几何？”飞曰：“勇不足恃，用
兵在先定谋。栾枝曳柴以败荆，莫敖采樵以致绞，皆谋定也。”所矍然曰：“君殆
非行伍中人！”借补修武郎、閤门宣赞舍人，充中军统领。飞因进说曰：“国家都
汴，恃河北以为固，苟冯据要冲，峙列重镇，则京师根本之地固矣。招抚能提兵压
境，飞唯命是听。”所壮之，借补武经郎。
</p><p>
赵子崧言杭州军变，遣京畿第二次刘俊往捕，又命御营统制辛道宗将西兵二千
讨之。
</p><p>
癸酉，耿南仲责授单州团练副使，南雄州安置。
</p><p>
乙亥，李纲罢。
</p><p>
先是张所至京师，河北转运副使、权北京留守张益谦，附黄潜善意，奏所置司
北京不当，又言招抚司置后，河北盗贼愈炽，不若罢之。纲言：“所留京师招集将
佐，今尚未行，不知益谦何以知其騷扰？朝廷以河北民无所归，聚而为盗，置司招
抚，因其力而用之，岂由置司乃有盗贼！今京东、西群盗公行，攻掠郡县，亦岂招
抚司过邪！时方艰危，朝廷欲有经略，益谦小臣，乃敢以非理沮抑，此必有使之者。”
时傅亮军行才十馀日，汪伯彦等以为逗留，复命宗泽节制之，使即日渡河。亮言：
“今河外皆属金人，而遽使亮以乌合之众渡河，不知何地可为家计，何处可以得粮？
恐误大事。”纲为之请，潜善等不以为然。纲极论：“潜善、伯彦力沮二人，乃所
以沮臣，使不安职。臣每念靖康大臣不和之失，凡事未尝不与潜善、伯彦熟议，而
二人设心如此。”既而潜善有密启，翼日，帝批“亮兵少不可渡河，可罢经制司，
赴行在。”纲留御批再上，帝曰：“如亮人才，今岂难得？”纲曰：“亮谋略知勇，
可为大将，今未尝用而遽罢之，古之用将，恐不如此。”帝不语。纲退，亮竟罢职。
纲复求去，帝召纲曰：“卿所争，细事耳，何为出此？”纲曰：“人主之职在论相，
宰相之职在荐贤。方今人才以将帅为急，恐不可为细事。”
</p><p>
殿中侍御中张浚复论纲虽负才气，有时望，然以私意杀侍从，典刑不当，不可
居相位；又论纲杜绝言路，独擅朝政，事之大小，随意必行，买马之扰，招军之暴，
劝纳之虐，优立赏格，公吏为奸，擅易诏令，窃庇姻亲等十数事。帝乃召硃胜非草
制，责纲以“狂诞刚愎，谋谟弗效，既请括郡县之私马，又将竭东南之民财。以喜
怒自分其贤愚，致赏罚弗当于功罪。出令允符于清议，屡抗执以邀留；用刑有拂于
群情，必力祈于亲札，以至帖改已画之旨，巧蔽外姻之奸。兹遣防秋，实为渡河之
扰，预颁告命，厚赐缗钱，赏逾百万之多，仅达京师而止，每敦促其速进，辄沮抑
而不行，设心谓河，专制若此！”时浚章未下，纲所坐，皆潜善密以传胜非者。翼
日，遂罢纲为观文殿大学士、提举洞霄宫。纲在相位凡七十五日。
</p><p>
邓肃言：“人主职在任相，陛下初登九五，召李纲于贬所，任以台衡，待之非
不专也；但纲学虽正而术疏，谋虽深而机浅。陛下尝顾臣曰：‘李纲真以身殉国者！’
今遽罢之，责辞甚严，既非台章，又非谏疏，不知遣辞者何所据依？且两河百姓，
数月无所适从，及纲措置一月，而兵民稍已安集。伪楚之臣，纷然皆在朝列，及纲
先逐邦昌，而叛党罪已稍正。今纲去。则二事将何如哉！”肃寻与郡。
</p><p>
许翰亦言：“纲忠义英发，舍之无以佐中兴。今纲既罢，留臣无益。”因力求
去，帝未许。然潜善等皆有逐之之意矣。
</p><p>
丙子，浙东安抚翟汝文以兵七千渡江。先是杭贼陈通等绐汝文来受降，及至城
下，贼不听命，汝文复还越州。于是通等尽刺城下强壮为军，有众数万。
</p><p>
丁丑，隆祐太后发南京，郭仲荀部禁旅从，且制置东南诸盗。
</p><p>
己卯，黄潜善、汪伯彦共议，悉奏罢李纲所施行者。是日，先罢诸路买马，唯
陕西诸州各买百匹，其劝民出财助国指挥勿行。已而傅亮以母病遍同州，张所亦以
罪贬，招抚、经制司皆废矣。
</p><p>
庚辰，诏：“榜谕为盗军民，率众归降，当赦其罪，仍审量事理，命以官资。
若敢抗拒，仍旧为恶，则掩杀正贼外，父母妻子并行处斩。如大兵会合已到城下，
改过出降，放罪推赏。仍令监司召募土豪，自率乡兵会合讨荡，亦许先次借补官职。”
</p><p>
辛巳，颜岐复为御史中丞，辞不拜，改工部尚书。
</p><p>
壬午，斩太学生陈东、抚州进士欧陽澈于都市。
</p><p>
先是帝闻东名，召赴行在。东至，上疏言宰执黄潜善、汪伯彦不可任，李纲不
可去，且请上还汴，治兵亲征，迎请二帝。其言切直，章凡三上，潜善等思有以中
之。会澈亦上书诋用事者，其间言宫室燕乐事，潜善密启诛澈，并以及东。东始未
识纲，特以国故，至为之死，行路之人有为哭者。东死年四十二。
</p><p>
甲申，许景衡为御史中丞。
</p><p>
中书舍人硃胜非试礼部侍郎，仍兼直学士院。
</p><p>
乙酉，遣使往诸路抚谕。
</p><p>
时以金人南侵，朝命隔绝，盗贼踵起，乃遣朝臣分往诸路，体访官吏廉污，军
民利病。殿中侍御史马伸使湖、广，吏部员外郎黄次山使京东、西，兵部员外郎江
端友使闽、浙，监察御史寇防使江、淮。时祠部员外郎喻汝砺往四川划刷钱物，王
?燮、王忠经制河东、北，钱盖在陕西，因就命之。寻诏所至决狱，即死罪当议者，
许酌情减降以闻。
</p><p>
许景衡言：“臣闻议者多指开封尹宗泽过失。臣自渡淮，闻泽诛锄强梗，抚循
善良，又修守御之备，历历可观。臣窃叹慕，以为去冬京城有如泽等数辈相与维持，
则其祸变未至如此其酷也。且开封宗庙社稷之所在，苟欲较泽小疵，别选留守，不
知今之搢绅，威名政术加于泽者，复有何人？”帝大悟，仍封景衡奏示泽，泽赖以
安。
</p><p>
景衡又言：“南陽无险阻城池，而密迩盗区，且漕运不继，不如建康天险可据，
请定计巡幸。”
</p><p>
丙戌，尚书右丞许翰，罢为资政殿学士，提举杭州洞霄宫。
</p><p>
陈东死，翰谓所亲曰：“吾与东皆争李相者，今东戮东市，吾在庙堂，可乎！”
乃力求去，故有是命。
</p><p>
金以宗辅为右副元帅，驻兵燕京。宗辅性宽恕，好施惠，尚诚实，燕人安之。
</p><p>
金主诏曰：“河北、河东郡县，职员多阙，宜开贡举取士以安新民。”有司以
辽、宋取士之制不同为请，命南北各因其所习之业取士，号为南北选。
</p><p>
真定拘籍境内进士试安国寺，宋进士褚承亮亦在籍中，匿而不出。军中知其才，
严令押试，与诸生对策。主文者侍中刘宵，故辽官，降于金，愤宋助伐金，发策，
问宋上皇先道，少帝失信，举人承风旨，极口诋毁。承亮起，诣宵曰：“君父之过，
岂臣子所宜言邪！”长揖而出，宵为之动容。馀悉放第，凡七十二人，遂号“七十
二贤榜”。状元许必仕为郎官，一日，出左掖门，堕马，首中阃石死。宵荐承亮和
槀城县，承亮弃去。
</p><p>
傅雱、马识远至云中，金左副元帅宗翰在凉陉未还，左监军完颜希尹遣其大理
卿、昭文馆学士李侗馆伴，问雱使指，雱以二帝表文及国书授之。凡六日，乃得见
希尹与右监军耶律伊都，权知枢密院事时立爱，席地重氈，参决堂上，兵部尚书高
庆裔立其旁，雱跪听其语。希尹先言南朝不割三镇事，又言：“通问之初，安可遽
及二帝！即不得请，殆欲以兵取之邪？”雱逊谢再三，乃罢就舍。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86720.html' class='pagedaohang'>【上一篇】<i>:卷第一百 【宋纪一百】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86718.html' class='pagedaohang'>【下一篇】<i>：卷第九十八 【宋纪九十八】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>