<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百八十 【宋纪一百八十】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百八十 【宋纪一百八十】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86639.html' class='pagedaohang'>【上一篇】<i>:卷第一百八十一 【宋纪一百八十一】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86637.html' class='pagedaohang'>【下一篇】<i>：卷第一百七十九 【宋纪一百七十九】</i></a></span>
</ul>
<div class="articleContent" id="articleContent"> <p>
起玄黓涒滩八月，尽阏逢掩茂十二月，凡二
年有奇。

</p><p>
○度宗端文明武景孝皇帝咸淳八年（元至元九年）
</p><p>
八月，丙戌朔，日有食之。
</p><p>
乙巳，元主归自上都。
</p><p>
张贵既入襄陽，吕文焕固留共守。贵恃其勇，欲还郢。乃募得死士二人，能伏
水中数日不食，持蜡书赴郢，求援于范文虎。时元军增守益密，水路连锁数十里，
列撒星桩，虽鱼虾不得度；二人遇桩，即锯断之，竟达郢，还报，许发兵五千驻龙
尾洲以助夹击。刻日既定，九月，甲子，贵别文焕东下。点视所部军，洎登舟，帐
前一人亡去，乃有过被挞者，贵惊曰：“吾事泄矣！亟行，彼或未及知。”及举砲
鼓噪发舟，乘夜顺流断纟亘，破围冒进。夜半天黑，至小新河，阿诛、刘整分率战
舰邀击，贵以死战拒，沿岸束获列炬，火光如白昼。至勾林滩，渐近龙尾州，遥望
军般旗帜纷披，贵军以为郢兵来会，喜跃而进，举流星火示之。军船见火即前迎，
及势近欲合，则来舟皆元军也。盖郢兵前二日以风水惊疑，退屯三十里，而元军得
逃卒之报，先据龙尾洲，以逸待劳。贵力困，且出不意，与之战，所部杀伤殆尽。
贵身被数十创，力不能支，遂被执，见阿珠于拒门关，欲降之，贵誓不屈，乃见杀。
元令降卒四人舁贵尸至襄陽城下，曰：“识矮张都统乎？”守陴者皆哭，城中丧气。
文焕斩四卒，以贵祔葬顺冢，立双庙祀之。
</p><p>
丁卯，洪天锡以端明殿学士致仕；寻卒，谥文毅。
</p><p>
辛未，有事下明堂，以贾似道为大礼使。礼成，诣景灵宫。将还，大雨，似道
期帝雨止升格，胡贵嫔之兄带御器械显祖，请如开禧故事，却辂，乘逍遥辇还宫。
帝曰：“平章得无不可？”显祖绐曰：“平章已允。”帝遂归。似道大怒曰：“臣
为大礼使，陛下举动不得预闻，乞罢政。”即日出嘉会门，帝固留之不得，乃罢显
祖，涕泣出贵嫔为尼，似道始还。自是专恣日甚，畏人议己，务以权术驾驭上下，
以官爵牢宠一时名士，以故言路断绝，威福肆行，相视以目。
</p><p>
冬，十月，丙戌，元封皇子蒙古岱为安西王，赐京兆为分地。
</p><p>
癸巳，元以赵璧为平章政事，张易为枢密副使。
</p><p>
癸卯，元初立会同馆。
</p><p>
己亥，以会稽、馀姚、上虞、诸暨、萧山大水，减其田租。
</p><p>
丁未，以章鉴兼权参知政事。
</p><p>
十一月，马廷鸾扼于贾似道，力辞相位，乙卯，授观文殿大学士、知饶州。入
辞，帝恻怛久之曰：“丞相勉为朕留。”廷鸾对曰：“臣死亡无日，恐不得再见君
父。然国事方殷，疆圉孔棘，天下安危，人主不知；国家利害，群臣不知；军前胜
负，列阃不知。陛下与元老大臣惟怀永图，臣死且瞑目。”泣拜而出。旋命提举洞
霄宫。
</p><p>
丁卯，元城光州。
</p><p>
己巳，元发兵伐耽罗。
</p><p>
时朝廷患刘整为元用，京湖制置使李庭芝请以整为卢龙军节度使，封燕郡王。
帝从之，遣永宁僧赍告身、金印、牙符及庭芝书期致之。僧入元境，事觉，元主敕
张易、姚枢杂问，整自军中入见元主曰：“此宋人患臣用后襄陽，欲以此杀臣耳。
臣实不知。”元主赏整，使还军中，诛永宁僧及其党，且令整移书来责执政。
</p><p>
元阿尔哈雅奏言：“襄陽之有樊城，犹齿之有脣也。宜先攻樊城，断其声援。
樊城下，则襄陽可不攻而得。”元主以为然。会回回创作巨石砲来献，用力省而所
击甚远，命送襄陽军前用之。
</p><p>
元刘整筑新门于鹿头山，使千户随世昌总其役。樊城出兵来争，且拒且筑，不
终夜而就。整授军二百，令世昌立砲帘于樊城拦马墙外。夜大雪，城中矢石如雨，
军校多死伤，达旦而砲帘立。南师列舰江上，世昌乘风纵火，烧其船。樊城出兵鏖
战拦马桥下，世昌流血满甲，气愈壮，南师退入城。
</p><p>
十二月，辛亥，四川安抚使昝万寿遣兵攻成都，元鉴省严忠范战败，同知王世
英等八人弃城遁，遂毁其大城。元以罪在主将，遣世英等缚忠范至都治之，罢其官。
</p><p>
甲寅，召叶梦鼎入相，诏加少傅。梦鼎引疾，力辞。使者相继促行，扶病至嵊
县，疏奏愿上厉精寡欲，规当国者收人心，固邦本，扁舟径还。使者以祸福告，梦
鼎曰：“廉耻事大，死生事小，万无可回之理。”贾似道大怒，勒令休致。

</p><p>
○度宗端文明武景孝皇帝咸淳九年（元至元十年）
</p><p>
春，正月，戊午，元宿州万户额森布哈请筑堡牛头山，扼两淮粮运，不允。额
森布哈因上言：“前宋人城五河，统军司臣皆当得罪。今不筑，恐为宋人所先。”
元主曰：“汝言虽是，若坐视宋人戍之，罪亦不免也。”
</p><p>
乙丑，樊城破。
</p><p>
樊被围四年，京湖都统制范天顺及部将牛富力战不为衄。富数射书襄陽城中，
期吕文焕相与固守为脣齿。未几，阿尔哈雅以回回新砲进攻，张弘范为流矢中其肘，
束创见阿珠曰：“襄在汉水南，樊在其北，我陆攻樊，则襄出舟师来救，终不可取。
若截水道，断救兵，水陆夹攻，则樊破而襄亦下矣。”阿珠从之。
</p><p>
初，襄、樊两城，汉水出其间，文焕植大木水中，锁以铁絙，上造浮桥，以通
援兵，樊亦恃比为固。元水军总管张禧曰：“断锁毁木，樊城必下。”阿珠以机锯
断木，以斧断絙，燔其桥，襄兵不能援，乃以兵截汉，而出锐师薄樊城，城遂破。
天顺仰天叹曰：“生为宋臣，死为宋鬼！”即所守地缢死。富率死士百人巷战，元
兵死伤者不可计。渴饮血水，转战而进，遇民居烧绝街道，富身被重伤，以头触柱，
赴火死。裨将王福见之，叹曰：“将军死于国事，吾岂宜独生！”亦赴火死。天顺，
文虎之侄；富，霍丘人也。
</p><p>
二月，甲申，诏为郢州统制张顺立庙荆湖，赐额曰忠显，官其二子。
</p><p>
庚戌，京西安抚副使吕文焕以襄陽叛降元。
</p><p>
襄陽久困，援绝，撤屋为薪，缉关、会为衣。文焕每一巡城，南望恸哭而后下，
告急于朝。贾似道累上书请行边，而陰使台谏上章留己。樊城既破，复申请之，事
下公卿杂议。监察御史陈坚等以为师臣出，顾襄未必能及淮，顾淮未必能及襄，不
若居中以运天下；帝从之。
</p><p>
未几，阿尔哈雅率总帅索多等移破樊攻具以向襄陽，一砲中其谯楼，声如震雷，
城中汹汹，诸将多逾城降者。初，刘整常跃马独前，与文焕语，为文焕伏弩所中，
幸甲坚不入，至是欲立碎其城，执文焕以快意，阿尔哈雅不可。乃身至城下，宣元
主所降招谕文焕诏曰：“尔等拒守孤城，于今五年，宣力于主，固其宜也。然势穷
援绝，如数万生灵何！若能纳款，悉赦勿治，且加迁擢。”文焕狐疑未决，因折矢
与之誓。文焕乃出降，先纳筦钥，次献城池，且陈攻郢之策，请己为先锋。
</p><p>
阿珠入襄陽，阿尔哈雅遂偕文焕入朝，元主以文焕为襄陽大都督。
</p><p>
事闻，似道言于帝曰：“臣始屡请行边，陛下不之许。向使早听臣出，当不至
此。”文焕兄文福知庐州，文德子师夔知静江府，俱上表待罪。似道庇之，诏皆不
问。
</p><p>
工部侍郎高斯得疏论边事，帝善而不能行。斯得旋出知建宁府。
</p><p>
三月，庚申，四川制置司言：“刘整故吏罗鉴自北还，上整书稿一帙，内有取
江南二策：其一言先取全蜀，蜀平，江南可定。其二言清口、桃源，河、淮要冲，
宜先城其地，屯山东军以图进取。”帝亟诏淮东制置司往清口，择利地筑城备之。
</p><p>
辛未，元刘整请教练水军五穴万及于兴元、金、洋州、汴梁等处造船二千艘，
从之。
</p><p>
癸酉，元以前中书左丞相耶律铸平章军国重事，中书左丞张惠为中书右丞。是
日，元主如上都。
</p><p>
壬午，诏建机速房于中书。时襄城既失，贾似道复上书言：“事势如此，非臣
上下驱驰，联络气势，将有大可虑者。”帝曰：“师相岂可一日离左右！”似道乃
建机速房，以革枢密院漏泄兵事、稽迟边报之弊。
</p><p>
太学生郭昌子上守备六策：一曰分游击以屯南岸，二曰重归、峡以扼要冲，三
曰备鄂、汉以固上流，四曰调精兵以护汉、江、五曰备下流以绝窥伺，六曰饬隘口
以备要害。
</p><p>
元立皇子燕王珍戬为太子，守中书令兼判枢密院事。刘秉忠荐中山王恂以辅之，
元主以为太子赞善。敕两府大臣：“凡有启禀，必令恂与闻。”恂言：“太子天下
本，付托至重，当延名德与之居外。况兼领中书、枢密之政，诏条所当遍览，庶务
亦当屡省。”又以辽、金之事近接耳目者，区别善恶上之。太了问恂以心之所守，
恂曰：“尝闻许衡言，人心犹印板然。本不差，虽摹千年，板皆不差；本既差矣，
摹之于纸，无不差者。”太子曰：“善”！
</p><p>
夏，四月，诏以范天顺、牛富死节襄、樊，官其二子，赐土田、金帛。
</p><p>
甲申，以汪立信为京湖制置使兼知江陵。
</p><p>
辛卯，以赵溍为沿江制置使，兼建康留守。溍多献宝玉于贾似道，故有是命。
</p><p>
元将相大臣皆以南伐为请，召姚枢、许衡、图克坦公履等问计。公履等曰：
“乘破竹之势，席卷三吴，此其时矣。”元主然之，以史天泽、阿珠、阿尔哈雅行
荆州等路枢密院事，镇襄陽；哈坦、刘整、达春、董文炳行淮西等路枢密院事，守
正陽。天泽等陛辞，诏谕以襄陽之南多有堡寨，可乘机进取。仍以钞五千锭赐将士
及赈新附军民。
</p><p>
五月，壬子朔，元定内外官，复旧制，三岁一迁。
</p><p>
戊辰，元诏：“天下狱囚，除杀人者待报，其馀一切疏放，限以八月内自至大
都，如期而至者皆赦之。”
</p><p>
庚辰，诏：“诸人上书，请以丞相贾似道督兵者不允，馀付机速房。”
</p><p>
六月，前四川宣抚司参议官张梦发，上书陈危急三策：曰锁汉江口岸，曰城荆
门军当陽界之玉泉山，曰峡州宜都而下，联置堡寨以保聚流民，且守且耕。并图上
城筑形势。似道不以上闻，下京湖制司审度可否，事竟不行。
</p><p>
左藏东库蹇材望，上书言边事大可忧者七，急当为者五，不报。
</p><p>
己丑，刑部尚书兼给事中陈宜中，言襄、樊之失，皆由范文虎怯懦逃遁，请斩
之；贾似道不许，止降一官。监察御史陈文龙，言文虎失襄陽，犹使知安庆府，是
当罚而赏也。赵溍乳息小子，何足以当大阃之寄！请皆罢之。似道大怒，黜文龙知
抚州，旋又使台官李可劾退之。
</p><p>
癸卯，京湖制置司汪立信奏：“臣奉命分阃，延见吏民，皆痛哭流涕，言襄、
樊之祸，皆由范文虎及俞兴父子。文虎以三衙长，闻难怯战，仅从薄罚；其侄天顺
守节不屈，或可少赎其愆。兴奴隶庸材，务复私怨，激判刘整，流毒至今；其子大
忠，挟多资为父行贿，且自希进，今虽寸斩，未足以快天下之忿。请置之重典，则
人心兴起，事功可图。”诏除大忠名，循州羁管。
</p><p>
时国势危甚，太府寺丞陈仲微上封事，其略曰：“襄陽之陷，其罪不专在于庸
阃、疲将、孩兵也，君相当分受其责，以谢先皇帝在天之灵。天子若曰罪在朕躬，
大臣宜言咎在臣等，宣布十年养安之住缪，深惩六年玩敌之昨非。救过未形，固已
无及；追悔既往，尚愈于迷。或谓覆护之意多，克责之辞少；或谓陛下乏哭师之誓，
师相饰分过之言，甚非所以慰恤死义，祈天悔祸之道也。今代言乏知之士，翘馆鲜
有识之人，吮脂茹柔，积习成痼，君道相业，两有所亏。顾此何时，而在廷无谋国
之臣，在边无折冲之帅！监之先朝宣和未乱之前，靖康既败之后，凡前日之日近冕
旒，硃轮华毂，俛首吐心，奴颜婢膝，即今日奏贼称臣之人也；强力敏事，捷疾快
意，即今日叛君卖国之人也。为国者亦何便于若人哉！迷国者进慆忧之欺以逢其君，
误国者护耻败之局而莫能议，当国者昧安危之机而莫之悔。臣常思之，今之所少，
不止于兵，阃外之事，将军制之，而一级半阶，率从中出，斗粟尺布，退有后忧，
平素无权，缓急有责。或请建督，或请行边，或请筑城，创闻骇听，因诸阃有辞于
缓急之时，故庙堂不得不掩恶于败阙之后。有谋莫展，有败无诛，上下包羞，噤无
敢议。是以下至器仗、甲马，衰飒庞凉，不足以肃军容；壁垒、堡栅，折樊驾漏，
不足以当冲突之骑。号为帅阃，名存实亡也。城而无兵，以城与敌；兵不知战，以
将与敌；斗不知兵，以国与敌；光景蹙近目睫矣！惟君相幡然改悟，天下事尚可为
也。”似道大怒，黜仲微江东提点刑狱。
</p><p>
元以刘整、阿尔哈雅不相能，分军为二，各统之。
</p><p>
元高丽经略实都等以兵入耽罗，抚定其地。诏以迪里巴为耽罗国招讨使，尹邦
宝副之。
</p><p>
初，元赵良弼使至日本，其太宰府官来索国书，良弼曰：“必见汝国王，始授
之。”越数日，复来求书，且以兵胁良弼，良弼终不与。后又声言：“大将军以兵
十万来求书。”良弼曰：“不见汝国王，宁持我首去，不可得也！”日本知不可屈，
乃遣人送良弼至对马岛。及是始还，具以日本君臣、爵号、州郡名数、风俗土宜来
上。元主曰：“卿可谓不辱君命矣！”
</p><p>
闰月，丙申，前临安府司法梁炎午陈攻守之要五事，不报。
</p><p>
辛未，无敕翰林院纂修国史，采录累朝事实，以备编集。
</p><p>
元阿哈玛特等屡毁汉法，国学诸生廪食或不继。秋，七月，许衡请还怀孟，元
主以问翰林学士王磐，磐对曰：“衡教人有法，诸生行可从政，此国之大体，宜勿
听其去。”元主又命诸老臣议其去留，窦默为衡恳请，乃听衡还。刘秉忠、姚枢及
磐、默等，复请以赞善王恂主国学，衡弟子耶律有尚、苏郁、白栋为助教，庶几衡
之规模不致废坠；从之。
</p><p>
元人城马鬃山，戊戌，知合州张珏击走之。
</p><p>
初，蒙古兵入蜀，珏副王坚协力战守；坚还，以珏代之。自开庆受兵，民凋敝
甚。珏外以兵护耕，内教民垦田积粟；再期，公私兼足。刘整既叛，献计欲自青居
进筑马鬃、虎项二山，扼三江口以图合州，遣统军哈喇帅兵筑之。珏闻哈剌至，乃
张疑兵于嘉渠口，潜师渡平陽滩，火其资粮器械，越寨七十里，焚船场，由是马鬃
城筑卒不就。珏善用兵，出奇设伏，算无遗策。其治合州，士卒必练，器械必精，
御部曲有法，虽奴隶，有功必优赏之；有过，虽至亲必罚，故人人用命。
</p><p>
元主以天下狱囚滋多，敕诸路自死罪以下纵遣归家，期仲秋悉来京师听决。囚
如期至，元主恻然。八月，庚戌，诏并赦之。既而命词臣作诏戒谕天下，皆不称旨，
王磐独以纵囚之意命词，元主喜曰：“此朕所欲言而不能者，卿乃为朕言之。”赐
酒嘉奖。
</p><p>
九月，辛巳，以章鉴签书枢密院事，吏部尚书陈宜中同签书枢密院事。
</p><p>
冬，十月，元初建正殿、寝殿、香阁、周庑两翼室。
</p><p>
元西蜀都元帅伊苏岱尔与皇子西平王鄂罗齐合兵攻建都蛮，擒酋长下济等四人，
获其民六百，建都乃降。
</p><p>
十一月，壬午，封皇子盼嘉国公。
</p><p>
以李庭芝为淮东制置使兼知扬州，夏贵为淮西制置使兼知庐州，陈奕为沿江制
置使兼知黄州。庭芝请分所部两淮为二司，故以淮西付贵。奕以兄事贾似道玉工陈
振成以求进，自小辟历显要，遂掌禁兵，擢分阃。
</p><p>
起前直学士院文天祥为湖南提刑。天祥因见故相江万里，万里素奇天祥志节，
语及国事，愀然曰：“吾老矣，观天时人事，必当有变。世道之责，其在君乎！君
其勉之！”
</p><p>
元大司农司言：“中书移文，以畿内秋禾始收，请禁农民覆耕，恐防刍牧。”
元主以农事系民生命，诏勿禁。
</p><p>
是岁，元诸路大水、蝗，赈米凡五十四万馀石。

</p><p>
○度宗端文明武景孝皇帝咸淳十年（元至元十一年）
</p><p>
春，正月，己卯朔，元宫阙告成。元主始御正殿，受朝贺。
</p><p>
壬午，城鄂州汉口堡。
</p><p>
戊子，福建安抚使江万里以疾辞职任，诏依旧职奉祠。
</p><p>
庚寅，城鄂州沌口西岸堡。
</p><p>
乙巳，雨土。
</p><p>
丙午，元免于阗采玉。
</p><p>
是月，贾似道母死，似道归台州治丧。诏以天子卤簿葬之，起坟拟山陵，百官
奉丧事，立大雨中终日，无敢易位者。既葬，诏似道起复，似道遂还朝。
</p><p>
元阿尔哈雅言：“荆、襄自古用武之地，汉水上流已为我有，顺流长驱，宋必
可平。”阿珠又言：“臣略地江、淮，见宋兵弱于往昔，今不取之，时不能再！”
元主趣召史天泽同议，天泽对曰：“此国大事，可命重臣一人，如安图、巴延，都
督诸军，则四海混同，可计日而待。臣老，犹足为副。”元主曰：“巴延可以任此
事。”阿尔哈雅因言：“我师南征，必分为三。旧军不足，非益兵十万不可。”遂
诏中书省签军十万人。
</p><p>
二月，己酉，赵顺孙罢为福建安抚使。
</p><p>
壬申，元造战船八百艘于汴梁。
</p><p>
元主如上都，闻辽陽行省柄王特默格扰民不便，乃起廉希宪为北京行省平章政
事。将行，命肩舆入见，赐坐。元主曰：“昔在先朝，卿深识事机，每以帝道启朕。
及鄂汉班师，屡陈天命，朕心不忘。丞相，卿实宜为，顾退托耳。辽沈户不下数万，
诸王、国婿分地所在，彼皆素知卿能，故命卿往镇，体朕此意。”
</p><p>
三月，庚寅，元遣凤州经略使实都、军民总管洪俊奇等将兵伐日本，战船凡大
小九百般，军万五千人。元主以讨日本事问赵良弼，良弼曰：“臣居日本岁馀，睹
其俗很勇嗜杀，不知有父子之亲，上下之礼。其地多山水，无耕桑之利，得其人不
可役，得其地不加官田。况舟师渡海，海风无朝，祸害莫测。是谓以有用之民填无
穷之巨壑也。臣谓勿击便。”元主从之。
</p><p>
辛卯，元改荆湖、淮西枢密院为行中书省。巴延、史天泽并为左丞相，阿珠为
平章政事，阿尔哈雅为右丞，吕文焕为参知政事，行省于荆湖。哈达为左丞相，刘
整为左丞，达春、董文炳并参知政事，行省事于淮西。
</p><p>
癸巳，元获嘉县尹常德课最，诏优赏。
</p><p>
元翰林学士王磐，尝于会议时数言：“前代用人，二十从政，七十致仕，所以
资其才力，闵其衰老，养其廉耻之心也。今入仕者不限年，而老病者不肯退，彼既
不自知耻，朝廷亦不以为非，甚不可也。”磐先以疾。请断月俸毋给，至是坚乞致
仕，元主遣使谕之曰：“卿年虽老，非任剧务，何以辞为！”仍诏禄之终身，并还
所断月俸。磐不得已复起。
</p><p>
夏，四月，乙卯，封皇子盼永国公。
</p><p>
五月，丙申，元以皇女下嫁高丽世子王愖。
</p><p>
壬申，张珏表请城马鬃、虎头山，或先筑其一以扼险要。
</p><p>
六月，庚申，元主命诸将率兵南伐，且数贾似道负约执郝经之罪。诏曰：“爰
自太祖皇帝以来，与宋使介交通。宪宗之世，朕以籓职，奉命南伐，彼贾似道复遣
宋京诣我，请罢兵息民。朕即位之后，追忆是言，命郝经等奉书往聘，盖为生灵计
也，而乃执之，以致师出连年，死伤相藉，系累相属，皆彼宋自祸其民也。襄陽既
降之后，冀宋悔祸，或起令图，而乃执迷，罔有悛心。问罪之师，有不能已。今遣
汝等水陆并进，布告遐迩，使咸知之。无辜之民，初无预焉，将士毋得妄加杀掠。
有去逆效顺，别立奇功者，验等第迁赏。其或固拒不知及逆适者，俘戮何疑！”
</p><p>
元廉希宪知北京，民大悦服。异时辽东多亲王使者传令旨，官吏立听，希宪革
正之。有西域人自称驸马，营于城外，系富民，诬其祖父尝贷息钱，索偿甚急。民
诉之行省，希宪命收捕之。其人怒，乘马入省堂，坐榻上，希宪命捽下跪，而问之
曰：“法无私狱，汝何人！”惶惧求哀，国王特默格亦为之情，乃稍宽令待对，举
营夜遁。俄诏国王归国，希宪独行省事。长公主及国婿入朝，于路纵猎扰民，希宪
面谕国婿，欲入奏之。国婿惊愕，入语公主，公主出，饮希宪酒曰：“从者扰民，
吾不知也，请以钞万五千贯还敛民之直，幸勿遣使者。”自是贵人过者，皆莫敢纵。
</p><p>
秋，七月，癸未，帝崩于嘉福殿，年三十三。嘉国公偶椿实畚弧
</p><p>
帝自为太子，以好内闻；既立，耽于酒色。故事，嫔妾进御，晨诣閤门谢恩，
主者书其月日。及帝之初，一日谢恩者三十馀人。及崩，贾似道入宫议所立，众以
建国公昰当立，似道主嫡，乃立嘉国公。时年四岁，皇太后临朝听政。
</p><p>
甲申，封皇兄建国公昰为吉正，皇弟永国公昺为信王。
</p><p>
诏贾似道依文彦博故事，独班起居。
</p><p>
丙戌，尊皇太后曰太皇太后，皇后曰皇太皇。又诏以生日为天瑞节。
</p><p>
初，京湖制置使汪立信移书贾似道曰：“今天下之势，十去八九，诚上下交修，
以迓续天命之几，重惜分陰以趋事赴功之日也。而乃酣歌深宫，啸傲湖山，玩岁愒
月，缓急倒施，卿士师师非度，百姓郁怨。欲上当天心，俯遂民物，拱揖指挥而折
冲万里，不亦难乎？为今之计者，其策有三：夫内郡何事乎多兵，宜尽出之江干以
实外御。算兵帐，见兵可七十馀万人，老弱柔脆，十分汰二，为选兵五十馀万。而
沿江之守则不过七千里，若距百里而屯，屯有守将，十屯为府，府有总督，其有要
害处，辄三倍以兵，无事则泛舟长淮，往来游徼；有事则东西齐奋，战守并用，刁
斗相闻，馈饷不绝，互相应援，以为联络之固。选宗亲大臣忠良有干用者，立为统
制，分莅东、西二府。此上策也。久拘聘使，无益于我，徒使敌得以为辞，请礼而
归之，许输岁币，以缓师期。不二三年，边遽稍休，籓垣稍固，生兵日增，可战可
守，此中策也。二策果不得行，则衔璧舆榇之礼，请备以俟！”似道得书，大怒，
抵之地，诟曰：“瞎贼，狂言敢尔！”盖立信一目微眇云。寻中以危法，废斥之。
</p><p>
辛卯，以硃禩孙为京湖、四川宣抚使兼知江陵府。
</p><p>
乙未，元巴延出师，陛辞，元主谕之曰：“古之善取江南者，唯曹彬一人。汝
不嗜杀，是吾曹彬也！”
</p><p>
八月，丁未，元史天泽言：“今大师方兴，荆湖、淮西各置行省，势位既不相
下，号令必不能一，后当败事。”元主是其言，复改淮西行中书省为行枢密院。天
泽又以病，表请专任巴延；乃以巴延领河南等路行中书省，所属并听节制。
</p><p>
癸丑，大霖雨，天目山崩，水涌流，安吉、临安、馀杭民溺死者无算。
</p><p>
元中书省言：“江、汉未下之州，请令吕文焕率其麾下临城谕之，令彼知我善
遇降将，亦策之善者也。”元主从之。
</p><p>
元四川总帅汪惟正上言曰：“蜀未下者数城耳，宜并力攻临安根本既拔，此将
焉往！愿以本兵由嘉陵下夔、峡，与巴延会钱塘。”元主优诏答曰：“四川事重，
舍卿谁托！异日蜀平，功岂在巴延下耶！”
</p><p>
甲寅，元弛河南军器之禁。
</p><p>
是月，元太保刘秉忠薨。秉忠好学，至老不衰，虽位极人臣，而斋居蔬食，终
日澹然。扈从至上都，其地有南屏山，筑精舍居之，至是无疾端坐而逝。元主惊悼，
谓左右曰：“秉忠事朕三十年，小心慎密，不避艰险，言无隐情，其陰陽术数之精，
占事知来，若合符契，惟朕知之，它人不得与闻也。”遣官护其丧还葬大都，谥文
贞，后改谥文正。
</p><p>
九月，癸未，元左丞相河南行省巴延会师于襄陽，分军为三道并进。丙戌，巴
延与平章行省阿珠由中道循汉水趣郢州，万户武秀为前锋，遇水泺，霖雨水溢，无
舟不能涉。巴延曰：“吾且飞渡大江，而惮此潢潦耶？”使一壮士骑而前导，麾诸
军毕济。癸巳，次盐山，距郢州二十里。
</p><p>
张世杰将兵屯郢，郢在汉北，以石为城，新郢城在汉南，横铁絙锁，战舰密植，
桩木水中，夹以砲弩，凡要津，皆施杙，设守具。元军袭城，世杰力战，元军不能
前，遣人招世杰，不听。阿珠获俘民，言：“沿汉九郡精锐皆萃于二郢，若舟师出
其间，骑兵不能护岸，此危道也。不若取下流黄家湾堡，堡西有沟，南通藤湖，可
由其中拖船入湖，转而下汉仅三里。”吕文焕亦以为便，诸将曰：“郢城，我之襟
喉，不取，恐为归路患。”巴延曰：“用兵缓急，我则知之，大军之出，岂为一城
哉？”遂舍郢，顺流而下，遣总管李庭、刘国杰攻黄家湾堡，拔之。诸军破竹席地，
荡舟由藤湖入汉，巴延、阿珠殿后，下不满百骑。
</p><p>
己亥，赐礼部进士王龙泽以下及第、出身。
</p><p>
元主归自上都。时有言汉人殴伤蒙古人，及太府监卢甲盗剪官布，元主怒，命
杀以惩众。董文忠进曰：“刑曹于罪囚当死者，已有服词，犹必详谳，岂可因人一
言，遽加之重典！请付有司阅实以俟后命。”乃遣文忠及近臣图们分核之，皆得其
诬状，遂诏原之。元主因责侍臣曰：“方朕怒时，卿曹皆不敢言，非文忠开悟朕心，
则杀二无辜之人，必取议右外矣。”因赐文忠金尊，曰：“用旌卿直。”太子亦语
宫臣曰：“方天威之震，董文忠从容谏止，实人臣难能者。”太府监属奉物诣文忠，
泣谢曰：“鄙人赖公复生。”文忠曰：“吾素非知子，所以相救于危急者，盖为国
平刑，岂望子报哉！”却其物不受。
</p><p>
冬，十月，己酉，元享于太庙。
</p><p>
甲子，诏以明年为德祐元年。
</p><p>
乙丑，以章鉴同知枢密院事，陈宜中签书枢密院事。
</p><p>
元军之去郢也，副都统赵文义帅精骑二千追之。巴延、阿珠还军迎击之，及泉
子湖，文义力战而败，巴延擒杀之，其士卒死者五百人，馀众皆溃。
</p><p>
元军进至沙洋，遣俘持黄榜檄文人城，守将王虎臣、王大用斩俘焚榜。巴延复
命吕文焕至城下招之，亦不应。丙寅，日暮，风大起，巴延命顺风掣金汁砲，焚其
庐舍，烟焰张天，城遂破，生擒虎臣、大用，馀悉屠之。
</p><p>
进薄新城，都统制边居谊力战，文焕列沙洋所馘于城下，缚虎臣等至壁，使招
降，居谊不答。明日，又至，居谊曰：“吾欲与吕参政语耳。”文焕以为降己，驰
马至；伏弩乱发，中文焕右臂，并中其马，马仆，几钩得之，众挟文焕以它马奔还。
会总制黄顺、副总制任宁相继出降，其部曲多欲缒城出者，居谊悉驱入，当门斩之，
文焕乃麾兵攻城，居谊以火具却之。己巳，元总管李庭攻破外堡，诸军蚁附而上，
居谊度力不支，拔剑自杀，不殊，赴火死。所部三千人犹力战，悉死焉，居谊举家
自焚。巴延壮居谊，购其尸观之，遂杀虎臣、大用。居谊，随人，初事李庭芝，积
战功擢都统制，至是死节。事闻，诏立庙死所。
</p><p>
闽中地震。
</p><p>
十一月，浙东安抚使马廷鸾力辞去任；戊寅，诏依旧职奉祠。
</p><p>
诏为赵文义与其兄文亮共立庙扬州，赐额曰传忠。
</p><p>
初，李庭芝帅淮南，闻进士盐城陆秀夫名，辟置幕下，主管机宜文字。秀夫性
沉静，不求人知，每僚吏至閤，宾主交欢，秀夫独无一语，或时宴集府中，矜庄终
日，未常少有希合。至察其事皆治，庭芝益器之，虽改官，不使去己。时称得士多
者，淮南第一，号小朝廷。及是以秀夫为淮东制置司参议。
</p><p>
丙戌，以王龠为左丞相，章鉴为右丞相，并兼枢密使，从贾似道请也。
</p><p>
元东川元帅杨文安自达州进趋云安军，至马湖江，与南师遇，大破之，遂拔云
安、罗拱、高陽城堡。
</p><p>
元安图奏：“阿哈玛特蠹国害民，凡官属所用非人，请别加选择。其营作宫殿，
夤缘为奸，亦宜诘问。”元主命穷治，然阿哈玛特委任如故。
</p><p>
元巴延军逼复州，知州翟贵以城降。诸将请点视其仓库军籍，巴延不听，谕诸
将不得入城，违者以军法论。阿珠使阿尔哈雅来言渡江之期，巴延不答，明日又来，
又不答，阿珠乃自来。巴延曰：“此大事也，主上以付吾二人，可使馀人知之乎？”
潜刻期而去。乙未，军次蔡店。丁酉，往视汉口形势。
</p><p>
时淮西制置使夏贵，以战舰万艘分据要害，都统制王达守陽逻堡，京湖宣抚使
硃禩孙，以游击军扼中流，元军不得进。阿珠部将马福，言自沦河走湖中，可从陽
逻堡西沙芜口入江，巴延使觇沙芜口，夏贵亦以精兵守之。乃进围汉陽，声言取汉
口渡江，贵果移兵援汉陽。十二月，丙午，巴延乘间遣阿喇罕将奇兵倍道龚沙芜口，
夺之。辛亥，自汉口开坝引船入沦河，转沙芜口以达江。壬子，战舰万计相踵而至，
以数千艘泊沦河湾口，屯布蒙古汉军数十万骑于江北。
</p><p>
癸丑，巴延遣人招谕陽逻堡，守将王达等曰：“我辈受宋厚恩，戮力死战，此
其时也，安有叛逆归降之理！备吾甲兵决之。今日我宋天下，犹赌博孤注，输赢在
此一掷尔！”巴延麾诸将以白鹞子千艘攻之，三日不克。巴延密谋于阿珠曰：“彼
谓我必拔此堡，方能渡江。此堡甚坚，攻之徒劳。汝夜以铁骑三千泛舟直趋上流，
为捣虚之计，明日渡江，袭江南岸，已过则亟遣人报我。”阿珠亦曰：“攻城，下
策也。若分军船之半，循岸西上，泊青山矶下，伺隙而动，可以如志。”
</p><p>
巴延计定，乙卯，遣阿尔哈雅督万户张弘范等进薄陽逻堡，夏贵率众援之。阿
珠即以昏时率四翼军，溯流四十里至青山矶。是夜，雪大作，黎明，阿珠遥见南岸
多露沙洲，即登舟，指示诸将令径渡，载马后随。万户史格一军先渡，为荆鄂都统
程鹏飞所败，格中三创，丧其师三百，阿珠引兵继之。大战中流，格中流矢，战益
力，鹏飞亦却，阿珠遂登沙洲，攀岸步斗，散而复合者数四，出马于岸，力战，追
至鄂东门，鹏飞被七创，走。阿珠获其船千馀艘，遂起浮桥，成列而渡，乃遣人还
报。巴延大喜，挥诸将急攻陽逻堡。夏贵闻阿珠渡江，大惊，引麾下三百艘先遁，
沿流东下，纵火焚西南岸，大掠，还庐州，陽逻堡遂破，王达领所部八千人及定海
水军统制刘成俱战死。元诸将请追贵，巴延曰：“陽逻之捷，吾欲遣使前告宋人。
今贵走，是代吾使也。”遂渡江与阿珠会。
</p><p>
元诸将议师所向，或欲先取蕲、黄。阿珠曰：“若赴下流，退无所据。上取鄂、
汉，虽迟旬日，可以万全。”巴延遂趣鄂州。己未，焚战舰三千艘，烟焰涨天，城
中大恐。时硃禩孙帅师援鄂，道闻陽逻之败，夜，奔还江陵。庚申，知汉陽军王仪
以城叛降元。
</p><p>
鄂恃汉陽为蔽，及禩孙既遁，汉陽复失，鄂势遂孤。吕文焕列兵城下曰：“汝
国所恃，江、淮而已。今大军渡江、淮如蹈平地，汝辈不降何待！”权守张晏然度
不能守，遂以州降，程鹏飞亦以其军降。幕僚张山翁独不屈，元诸将请杀之，巴延
曰：“义士也。”释之。因檄下信陽诸郡，以鹏飞为荆湖宣抚使，撤守兵分隶诸将，
取寿昌粮四十万斛以充军饷。命阿尔哈雅以四万人守鄂，而自率大众与阿珠东下趣
临安。阿尔哈雅戍鄂，禁将士毋得侵掠，其下无敢取民一莱者，民大悦。
</p><p>
癸亥，诏贾似道都督诸路军马。
</p><p>
时鄂州既破，朝廷大惧。三学生及群臣上疏，以为非师相亲出不可。似道不得
已，始平都督府于临安，以孙虎臣总统诸军，以黄万石等参赞军事。所辟官属，皆
先命后奏，仍于封桩库拨金十万两，银五十万两，关子一千万贯，充都督府公用。
</p><p>
诏天下勤王。
</p><p>
元赐太乙真人第一区，仍赐额曰太一广福万寿宫。
</p><p>
乙丑，以高达为湖北制置使。
</p><p>
诏：“边费浩繁，吾民重困。贵戚、释道，田连阡陌，安居暇食，有司核其租
税，收之。”
</p><p>
庚午，元巴延遣程鹏飞至黄州招谕陈奕，奕使人过江请降，且求名爵。巴延曰：
“汝既率众来归，何必虑及名爵！”以沿江大都督许之，奕大喜，遂以城降，仍以
书招知蕲州管景模。时沿江诸郡，皆吕氏旧部曲，望风款附。
</p><p>
李庭芝遣兵入援。
</p><p>
是岁，元诸路虫灾凡九所，发米七万五千石、粟四万石以赈之。
</p><p>
元主谓秦蜀行省平章赛音谔德齐曰：“云南，朕常亲临。比因委任失宜，使远
人不安。欲选谨厚者抚治之，无如卿者。”赛音谔德齐受命，即访求知云南地理者，
画其山川、城郭、驿舍、军屯夷险远近，为图以进。帝大悦，遂拜平章政事、行省
云南，赐钞五十万缗，金宝无算。
</p><p>
时宗王托果噜方镇云南，惑于左右之言，以赛音谔德齐至，必夺其权，具甲兵
为备。赛音谔德齐闻之，乃遣其子尼雅斯拉鼎先至其所，请曰：“天子以云南守者
非人，致诸国背叛，故命臣来安集之，且戒以至境即加抚循。今未敢专，愿王遣一
人来共议。”王闻，遽骂其下曰：“吾几为汝辈所误！”明日，遣亲臣撒满位哈乃
等至。赛音谔德齐问以何礼见，对曰：“吾等与尼雅斯拉鼎偕来，视犹兄弟也。请
以子礼见。”皆以名马为贽，拜跪甚恭，观者大骇。乃设宴，陈所赐金宝饮器，酒
罢，尽以与之，二人大喜过望。明日，来谢，语之曰：“二君虽为宗王亲臣，未有
名爵，不可以议国事。欲各授君行省断事官，以未见王，未敢擅授。”令一人先还
禀王，王大悦。由是政令一听赛音谔德齐所为。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86639.html' class='pagedaohang'>【上一篇】<i>:卷第一百八十一 【宋纪一百八十一】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86637.html' class='pagedaohang'>【下一篇】<i>：卷第一百七十九 【宋纪一百七十九】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>