<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百六十五 【宋纪一百六十五】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百六十五 【宋纪一百六十五】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86654.html' class='pagedaohang'>【上一篇】<i>:卷第一百六十六 【宋纪一百六十六】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86652.html' class='pagedaohang'>【下一篇】<i>：卷第一百六十四 【宋纪一百六十四】</i></a></span>
</ul>
<div class="articleContent" id="articleContent"> <p>
起屠维赤奋苦十月，尽重光单阏十二月，
凡二年有奇。

</p><p>
○理宗建道备德大功复兴烈文仁武圣明安孝皇帝绍定二年（金正大六年，蒙古
太宗元年）
</p><p>
冬，十月，乙未朔，诏：“诸道提点刑狱，以十一月按部理囚徒。
</p><p>
蒙古兵入庆陽界。金诏陕西行省遣使奉羊酒币帛，乞缓师请和，蒙古不受。
</p><p>
癸卯，太学录陈埙进言：“方张之敌，未亡之金，叵测之忠义，跳梁之群盗，
皆所当虑。”帝曰：“此正治不忘乱，安不忘危之意。”埙言：“正为国体未治且
安耳。”又言用人贵乎公，帝曰：“今人才亦自难得。”
</p><p>
丁未，臣寮言：“请申饬监司、郡守，自今所属阙官，以次摄事，毋得差非见
任官。如有违，其受差及差之人并镌斥。”从之。
</p><p>
庚戌，进知吉州越汝悆官一等，以和籴有劳也。
</p><p>
己未，臣寮言：“百司庶府，循例而忘法；监司守令，枉人而徇情。请饬内外
奉行法令。”从之。
</p><p>
壬戌，诏赈台州被水之民，蠲诸色赋税有差。
</p><p>
丁卯，臣寮言：“请下国子监、内外学校之官，令于士子程课之外，迪以义理
之学，厉以行艺之实。”从之。
</p><p>
新知婺州莫泽朝辞，帝曰：“婺州正要得人，记向时守臣魏豹文曾理会经界，
如何？”泽言：“婺州向时凋弊，皆缘税籍不明。今经界既正，赋役均平，故不费
力。”帝曰：“义役闻尚未了。”泽言：“义役乃民间自乐为，州县扶助耳。”帝
曰：“峒寇尚未消弭，正要理会。”泽曰：“盗贼不足虑，全要州县得人。”帝曰：
“然。”
</p><p>
己巳，太尉少卿、知临安府赵立夫言：“请将荼槽、下沙合为一寨。”帝曰：
“每寨几人？”立夫曰：“多者百二十人。”帝曰：“京城民讼如何？”对曰：
“臣幸与民相安。”帝曰：“都民当抚縻，使常在春风和气中，不可使有愁叹。”
又问：“刑狱如何？”对云：“狱常空。”帝曰：“民命所关，不可淹延。”
</p><p>
己卯，臣寮言：“请令户部下诸路监司，凡民讼，依次第官司结绝，如未经予
夺，不得索案改送，先从台部常切遵守。”从之。
</p><p>
十一月，己丑，荧惑入氐。
</p><p>
十二月，丙申，雪。蠲大理寺、三衙、临安府点检缴赏酒库所见盐赃赏钱。给
诸军薪炭钱，出戍官兵倍之。
</p><p>
丙午，前知安吉州赵必观，言楮券破损腐烂，人不以为重。帝曰：“此缘钱少
耳。”因问：“苕霅之民今已安业否？”必观言：“臣至郡，民不聊生；圣恩赈给，
连岁小稔，民粗安业。”
</p><p>
辛亥，以翰林学士郑清之为端明殿学士，签书枢密院事。
</p><p>
乙卯，军器监度正言：“江西、福建、湖南灾荡，老弱转沟壑，壮者遂为盗贼。”
帝曰：“此州县不得人，以至于此。”对曰：“今选任之际，更宜谨之。”帝曰：
“选任诚不可不审。”又言：“近来放散忠义军及破落士人，去为贼用，请行下诸
将，随宜招收，籍以为军。士人在贼中者招谕之，更宜示之以信。又力行节俭，以
阜财用，以化贪鄙。”帝曰：“恭者不侮人，俭者不夺人，朕平日力行此二者。”
</p><p>
蒙古始置仓廪，立驿传，命河北汉民以户计出赋调，耶律楚材主之；西域人以
丁计出赋调，玛哈摩斯古喇迪尔主之。又以史天泽、刘嶷、舒穆噜札拉三人为万户，
分守中原。
</p><p>
丙辰，再给诸军薪炭钱。
</p><p>
蒙古围庆陽，金遣伊喇布哈救之。
</p><p>
先是金主欲遣使谕意于布哈，谓白华曰：“汝往邠州，六日能往复乎？”华自
量日可驰三百里，应曰：“能如期宣谕而复。”金主甚喜，谓华曰：“汝从来语及
征进，必有难色；今锐于平时，何也？”华曰：“向日用兵，以南征及讨李全之事
梗之，不能专意北方，故以为难。今蒙古兵入界已三百馀里，若纵之令下秦川，则
何以救！不得不以一战摧之。与其战于近里之平川，不若战于近边之要隘也。”
</p><p>
是岁，金罢近京猎地百里，听民耕稼。

</p><p>
○理宗建道备德大功复兴烈文仁武圣明安孝皇帝绍定三年（金正大七年，蒙古
太宗二年）
</p><p>
春，正月，壬申，雷。
</p><p>
臣僚“请令诸路提点刑狱官亲行所部，凡翻异驳勘之狱，同守臣审鞫，便宜予
决，毋得滞留。其有职兼守臣者，令以次监司行。”从之。
</p><p>
金伊喇布哈遇蒙古兵于大昌原，以忠孝军提控完颜彝为前锋。彝擐甲上马，不
返顾，士气皆倍，以四百骑破蒙古八千之众，遂解庆陽之围。自蒙古构兵二十兵，
仅有此捷，奏功第一，于是陈和尚之名震国中，授定远大将军，世袭穆昆。忠孝军
皆回纥、奈、曼、羌、浑及中原被俘避罪来归者，鸷很难制，唯彝御之有方，坐作
进退，皆中程式，所过州县，秋毫无犯，每占则先登，疾若风雨，诸将倚为重。
</p><p>
金主命权签枢密院事额尔克屯邠州，布哈及总帅约赫德还京兆。
</p><p>
初，蒙古遣翁鄂啰为小使，至陕西行省，恐泄事机，留之。布哈等既解庆陽之
围，志气骄满，乃遣翁鄂啰归，语之曰：“我已准备军马，能战则来。”翁鄂啰还
白之，蒙古主怒，议遣皇弟图垒伐金。
</p><p>
布哈之驭军也无法，好趋小利，尝一日夜驰二百里，军中莫敢谏止。完颜彝忧
之，私谓同列曰：“副枢以大将为剽掠之事，今日得生口三百，明日得牛羊一二千，
士卒喘死者则不复计。国家数年所积，一旦必为是人确除尽矣。”或以告布哈。一
日，置酒会诸将，行酒至彝，布哈曰：“汝曾短长我，又谓国家兵力当由我尽坏，
信有之乎？”彝饮毕，徐曰：“有之。”布哈见其无惧容，漫为好语云：“有过当
面论，无后言也。”
</p><p>
是月，蒙古定诸路课额。初，太祖征西域，仓库无斗粟尺帛之储，于是群臣咸
言：“虽得汉人，亦无所用，不若尽杀之，使草木畅茂，以为牧地。”耶律楚材曰：
“夫以天下之广，四海之富，何求而不得！但不为耳，何名无用哉？”因言：“地
税、商税、酒、醋、盐、铁、山泽之利，可得银五十万两，绢八万匹，粟四十馀万
石。”太祖曰：“诚如卿言，则国用有馀矣。”卿试为之。”至是用楚材言，定课
税、酒税，验实，息十取一，杂税二十取一。
</p><p>
二月，庚戌，以直宝章阁魏大有知漳州，措置招捕盗贼；起复直宝章阁陈韡知
南剑州、福建路兵马钤辖、同措置。又起复赵范、赵葵节制镇江、滁州军马。范、
葵时丁母扰，求解官，不许；卒哭，乃起视事。
</p><p>
庚申，蠲江西、湖南、福建被盗州县税赋一年。
</p><p>
闰月，癸酉，逃卒穆椿窃入皇城纵火，焚御前甲仗库，卫士捕得之，磔于市。
时李全欲销朝廷兵备，故遣椿为乱。于是先朝甲仗烧毁殆尽。
</p><p>
戊子，诏：“江西、湖南、福建盗寇，凡胁从之民，束身出官，并与释罪；能
自戮渠首来者补官；伪官、土豪帅众立功者官之。”
</p><p>
三月，戊戌，臣僚请补禁卫兵额，戒内侍毋得私役，革赁号，修火政，以肃宫
禁；从之。
</p><p>
癸丑，置会子库监官一员，专作堂差，以有举选人充。
</p><p>
夏，四月，庚午，诏：“诸道提点刑狱，以五月按部理囚徒。”
</p><p>
癸酉，蠲绍兴府馀姚、上虞县民户折麦一年，以水灾也。
</p><p>
己卯，漳州连城盗起，知龙岩县庄梦诜、尉钟自强不能效死守土，诏各削二秩，
罢。
</p><p>
五月，丁未，知抚州林孝闻削二秩，罢；以臣僚言官军入境，闭关不纳，科扰
军粮，民户被害也。
</p><p>
御射殿，阅诸班直射艺，迁赏有差。
</p><p>
甲寅，以李全为彰化、保康军节度使、仪同三司、京东镇抚使。全不受命。
</p><p>
初，全欲先据扬州以渡江，分兵徇通、泰以趋海。其下皆曰：“通、泰盐场在
焉，莫若先取为家计，且使朝廷失盐利。”全欲朝廷不为备，且不遽绝其给，乃挟
蒙古李、宋二宣差以虚喝朝廷，然蒙古实未尝资全兵。全遣张国明赍金宝至临安禀
议，扬言：“李宣差英略绝伦，骑射五百步；朝廷莫若裂地王之，与增钱粮，使备
边境。”遍馈要津，求主其说。国明入见，以百口保全不叛。朝廷虽知其奸，姑事
苟安，不之诘。
</p><p>
及全籴麦舟过盐城，知扬州翟朝宗嗾尉兵夺之。全怒，以捕盗为名，水陆数万，
径捣盐城，戍将陈益、楼强、知县陈遇皆遁，全入城，据之。朝宗仓皇遣干官王节
恳全退师，全不许，留郑祥、董友守盐城，而自提兵还楚州，以状白于朝曰：“遣
兵捕盗，过盐城，县令自弃城遁去；虑军民掠扰，不免入城安众。”朝廷乃授全节
钺，令释兵，命制置司干官耶律均往谕之。全曰：“朝廷待我如小儿，啼则与果。”
不受制命。明廷为罢朝宗，命通判赵璥夫摄州事。
</p><p>
先是士大夫无贤愚，皆策全必反，而不敢言，国子监丞度正独上疏极言之，且
献毙全之策有三。其言梗亮激切，时不能用。至是赵范、赵葵累疏以全必反为言，
史弥远不纳。
</p><p>
丁巳，臣僚言：“请下江东、西、湖南、北、福建诸路总漕仓司，应邻境被寇
州郡，合解诸司钱物，比之常年期限并展一季。”诏户部详度。
</p><p>
六月，戊辰，臣僚言：“二广诸郡，凡教官、法掾、自谓间官，率厌风土，置
身台幕。请行戒饬，如循习不悛，并与镌斥，帅、漕并置于罚。”从之。
</p><p>
癸酉，录行在系囚。
</p><p>
辛卯，臣僚请戒饬郡守，痛革税赋、刑狱、差役、版籍四弊；从之。
</p><p>
壬辰，臣僚请戒饬二广漕司：“严禁所部州县，丁钱每岁核实见存之数造簿，
依条限前期发下，催纳、销注，违者按劾。”诏吏部详度。
</p><p>
蒙古兵围京兆，金兵救之，为蒙古所败，城遂破。
</p><p>
秋，七月，丁酉，以汀州宁化县曾寡妇晏氏给军粮、御漳寇有功，又全活乡民
数万，诏封恭人，官其子承信郎。
</p><p>
丁未，臣僚请今后疏决，先期降旨，下临安府、三衙：“应犯罪在指挥前，许
引用恩赦；如指挥后有犯罪，虽已停决，不在原减之数。共合引赦人，不许于停决
前轻行断遣。如或违失，从故出入人罪条制施行。”令刑部详度。
</p><p>
癸丑，臣僚请申严堂除之制，庶几士人毋敢躁进，中书之务可清；从之。
</p><p>
蒙古主自将伐金，皇弟图垒、皇侄莽赉扣率师从征。道经平陽，见田野不治，
问兵马都总管李守贤，对曰：“民贫，乏耕具政然。”蒙古主命给牛万头，仍徙关
中户中垦地河东。
</p><p>
八月，癸亥，诏：“明禋侍祠执事官既受事，毋得临期规避。如或循习，罚无
赦。仍委台谏觉察。
</p><p>
武仙既归金，金复以为恒山公，置府卫州。蒙古兵围之，金将完颜哈达率众来
援，完颜彝先登，蒙古诸帅皆北。既而史天泽以千人流出出金兵后，合诸帅攻之，
仙逸出，屯胡岭关。天泽遂取卫州。
</p><p>
九月，辛丑，大飨于明堂，赦天下。
</p><p>
丙午，封美人谢氏为贵妃。
</p><p>
壬子，诏：“浙西提举司下所部州县，将修复围田减纳苗税，毋收斛面。”
</p><p>
冬，十月，辛酉，臣僚请下吏部：“今后县典狱官，须曾历三考，有县令举主
三员，无过犯人，许注，毋得破格轻授。或监司、帅守辟置，亦令吏部审实合格，
方许放行。”从之。
</p><p>
壬戌，进知枣陽军史嵩之官一等，以置堰、屯田有劳也。
</p><p>
以赵善湘为江淮制置使。
</p><p>
时李全造船益急，至发冢取杉板，炼铁钱为钉，熬囚脂为油灰，列炬继晷，招
沿渗之命为水手；又治赵璥夫，以蒙古为辞，邀增五千人钱粮，求誓书、铁券。朝
廷犹遣饷不绝，全得米，即自转输淮海，入盐城，以赡其众。它军士见者，曰：
“朝廷惟恐贼不饱，我曹何力杀贼！”射陽湖人皆怨，至有“养北贼，戕淮民”之
语。全又遣人以金牌诱胁周安民等，造浮桥于喻口，以便盐城往来。史弥远泄泄如
平时。郑清之力劝帝讨全，帝乃使善湘图之，许便宜从事，仍命以内图进取，外用
调停，唯赵范、赵葵力请进兵讨之。
</p><p>
蒙古主遣苏格使金，因觇其虚实，语之曰：“即不还，子孙无忧不富贵也。”
苏格至汴，见金主曰：“天子念尔土地日狭，民力日疲，故遣我致命。尔能恭修岁
币，通好不绝，则转祸为福矣。”谒者令下拜，苏格曰：“我大国使，为尔屈乎！”
金主壮之，饮以金卮，曰：“归语汝主，必欲加兵，敢率精锐以相周旋，岁币非所
闻也。”苏格饮毕，即怀金卮以出，默识其地理厄塞，人民强弱。既复命，备以虚
实告，且献所怀金卮。蒙古主喜曰：“我得金于汝手中矣！”复赐之。
</p><p>
蒙古图垒帅众入陕西，于京兆、同、华间破寨栅六十馀所，遂趋凤翔。金以完
颜哈达及布哈行省事于阌乡，以备潼关。
</p><p>
十一月，丁卯，殿前司请拨本司一千人名额，令嘉兴府招濒海渔业、惯熟风涛、
少壮昆捷之人，试验，刺充澉浦水军；仍增置统制官一员，通行部辖。从之。
</p><p>
癸卯，臣僚言：“曾经奏劾，有永不得亲民差遣指挥之人，如引赦，乞改正。
并令都司、吏部取元犯考订，除情轻从旧制外，其或贪赃惨酷，刑寺不得例作不曾
推勘免约法许令改正。”从之。
</p><p>
丙午，诏：“寿明慈睿皇太后，明年圣寿七十五，古稀有甚之庆，令礼部、太
常寺讨论以闻。”
</p><p>
戊申，立贵妃谢氏为皇后。后，天台人，丞相深甫之孙也。帝即位，议择中宫，
太后以深甫有援己功，命选谢氏女，遂与贾涉女同入宫。贾女有殊色，帝欲立之，
太后曰：“谢女端重，宜正中宫。”左右亦相窃谓曰：“不立真皇后，乃立假皇后
耶？”帝不能夺。贾才人专宠後宫，后处之裕如，太后益贤之。
</p><p>
陈埙上言，请去君侧之蛊媚以正主德，从天下之公论以新庶政，盖指贾才人及
史弥远也。埙，弥远之甥也。弥远谓埙曰：“吾甥殆好名耶？”埙曰：“好名，孟
子所不取也。然求士于三代之上唯恐其好名，求士于三代以下唯恐其不好名耳。”
力求去，出判嘉兴府。
</p><p>
李全突至扬州，副都统丁胜拒之，全攻南门。赵璥夫得史弥远书，许增万五千
石粮，劝全归楚州，遣刘易就全垒示之，全笑曰：“史丞相劝我归，丁都统与我战，
非相绐耶？”掷书不受。璥夫恐，亟发牌印，迓赵范于镇江，范亦刻日约赵葵，葵
帅雄胜、宁淮、武定、强勇四军万四千赴之。
</p><p>
时全引兵攻泰州，知州宋济迎入郡治，尽收其子女货币。将趋扬，闻范、葵已
入扬城，乃鞭郑衍德曰：“我计先取扬州渡江，尔曹劝我取通、泰，今二赵已入扬
州，江其可渡耶？”既而曰：“今惟径捣扬州耳！”遂分兵守泰，而悉众攻扬州。
至湾头立寨，据运河之冲，使胡仪将先锋，驻平山堂以伺机便。
</p><p>
全攻东门，葵亲搏战。全将张友呼城门请葵出；葵出，与全隔壕立马相劳苦，
问全来为何，全曰：“朝廷动见猜疑，今复绝我粮饷，我非背叛，索钱粮耳。”葵
曰：“朝廷待汝以忠臣孝子，而乃反戈攻陷城邑，朝廷安得不绝汝钱粮！汝云非反，
欺人乎？”欺天乎？”全无以对，弯弓抽矢向葵而去。自是屡战，全兵多败。
</p><p>
全每云：“我不要淮上州县，渡江浮海，径至苏、杭，孰能当我？”然全志吞
扬州三城，而兵每不得薄城下。宗雄武献策曰：“城中素无薪，且储蓄为总领所支
借殆尽，若筑长围，三城自困。”全乃悉众及驱乡农凡数十万，立寨围三城，制司、
总所粮援俱绝。范、葵命三城诸门各出兵劫寨，举火为期，夜半，纵兵冲击，歼贼
甚众。自是全一意长围，以待久困官军，不复薄城。
</p><p>
全张盖奏乐于平山堂，布置筑围。范、葵令诸门以轻兵牵制，亲帅将士出堡寨
西攻之。全分兵诸门鏖战，自辰至未，杀伤相当。兵官王青力战，死之。明日，范
出师大战，获全粮数十艘，葵亦力战败之。
</p><p>
蒙古始置十路征收课税使，以陈时可、赵昉使燕京、刘中、刘桓使宣德，周立
和、王贞使西京，吕振、刘子振使太原杨简、高廷英使平陽，王晋、贾从使真定，
张瑜、王锐使东平，王德亨、侯显使北京，瓜勒佳永、程泰使平州，田木西、李天
翼使济南；从耶律楚材之言，始用士人也。楚材乘间进说周孔之教，且谓天下虽得
之马上，不可以马上治，蒙古主深然之。
</p><p>
蒙古兵攻潼关、蓝关，不克。
</p><p>
十二月，庚申，录用孔子四十九代孙灿，补官。
</p><p>
诏：“上寿明慈睿皇太后尊号曰寿明仁福慈睿皇太后，其令有司详具仪注。”
</p><p>
行都闻李全之叛，居民有争逃避者，史弥远计无所出，引疾不视事。甲子，帝
为下诏曰：“朕尊礼元勋，未欲劳以朝请。可十日一赴内引入堂治事。”时飞檄载
道，弥远益恇悚，中夜，欲自沈于池，其妾见而持之，乃止。
</p><p>
乙丑，以签书枢密院事郑清之为参知政事兼签收枢密院事，礼部尚书乔行简为
端明殿学士、同签书枢密院事，袁韶为资政殿学士、浙西安抚制置使兼知临安府。
史弥远欲韶镇遏临安，韶言于弥远曰：“失扬，则京口不可保。淮将尚有可用者，
奈何仅为行都计乎？”乃议声讨。诏：“削夺李全官爵，停给钱粮，能擒斩以降者，
加不次之赏。”
</p><p>
丁卯，御文德殿，册皇后。
</p><p>
壬申，以雪寒，诏出封桩库缗钱三十万，赈恤临安贫乏民。
</p><p>
癸未，帝率群臣上皇太后尊号册宝。
</p><p>
乙酉，慈明殿出缗钱一百五十万，大犒诸军，赈恤临安贫乏之民。
</p><p>
蒙古兵拔天全、天胜寨及韩城、蒲坂。

</p><p>
○理宗建道备德大功复兴烈文仁武圣明安孝皇帝绍定四年（金正大八年，蒙古
太宗三年）
</p><p>
春，正月，戊子朔，帝诣慈明殿行庆寿礼，大赦天下。以庆寿恩，进史弥远、
薛极官各二等，葛洪、袁韶、乔行简各一等。
</p><p>
进镇江府都统丁整左武大夫、果州团练使，统领沈兴、刘明官各一等，以追袭
李全，焚毁粮聚也。
</p><p>
辛丑，诏：“右武大夫、彰州防御使王青，特赠建武军节度使、右骁卫大将军，
与二子官，仍立庙扬州，额为‘忠果’。”
</p><p>
蒙古围凤翔府，金行省完颜哈达、伊喇布哈救之，逗遛不进。金主遣枢密判官
白华往促之，哈达、布哈言北兵势甚，不可轻进。白华还，金主复遣往，谕以“凤
翔围久，恐守者不可支，可领军出关，略与渭北军交手；彼大军闻之，必当奔赴，
少纾凤翔之急。”哈达、布哈乃出关，行至华陰，与渭北军交战，比晚，收军入关，
不复顾凤翔矣。
</p><p>
赵范、赵葵大败李全于扬州。
</p><p>
时全浚围城堑，范、葵遣诸将出东门掩击；全走土城，官军蹑之，蹂溺甚众。
范陈于西门，贼闭垒不出，葵曰：“贼俟我收兵而出耳。”乃伏骑破垣间，收步卒
诱之。贼兵数千果趋壕侧，李虎力战，城上矢石雨注，贼退。有顷，贼别队自东北
驰至，范、葵挥步骑夹浮桥、吊桥并出，为三迭阵以待之。自巳至未，与贼大战，
别遣虎等以马步五百出贼背，而葵率轻兵横冲之，三道夹击，贼败走。
</p><p>
始，全反谋已成，然多顾忌，且惧其党不顺，而边陲喜事者欲挟全为重，遂激
成之。及声罪致讨，罢支钱粮，攻城不得，累战不利，全始大悔，忽忽不乐，或令
左右抱其臂，曰：“是我手否？”人皆怪之。
</p><p>
范、葵夜议所向，葵曰：“出东门。”范曰：“西出尝不利，贼必见易；因所
易而图之，必胜，不如出堡寨西门。”是夕，全张灯置酒，高会平山堂。有候卒识
全槍垂双指，以告范，范谓葵曰：“贼勇而轻，必成擒矣！”诘朝，乃悉精兵而西，
张官军素为贼所易之旗帜。全望见，谓李、宋二宣差曰：“看我扫南军！”官军见
贼，突斗而前，范麾兵并进，葵亲搏战，诸军争奋。贼欲走入土城，李虎军已塞其
甕门，全窘，从数十骑北走。葵率诸军蹙之，全趋新塘。新塘自决水后，淖深数尺，
会久晴，浮战尘如燥壤，全骑过之，皆陷淖中，不能自拔。制勇军赵必胜等追及，
奋长槍刺之，全呼曰：“无杀我，我乃头目。”群卒碎其尸而分其鞍器、甲马，并
杀三十馀人，皆将校也。全死，馀党欲溃，国安用不从；议推一人为首，莫肯相下，
欲还淮安奉杨妙真。范、葵追击，复败走之。
</p><p>
二月，壬戌，臣僚请申饬诸路州县：“自今遇诉灾伤，邑委佐官，州委幕职，
于秋成以前，务核的实蠲减田租，仍以分数揭之通衢。如或稽慢，令守镌斥，漕臣
觉察不严，一体议罚。”从之。
</p><p>
丙子，起复孟珙从义郎、京西路分枣陽军驻答刂。
</p><p>
三月，癸巳，以经筵进讲《论语》终篇，召辅臣听讲。己酉，赐宰执、讲读、
说书、修注官宴于秘书省。
</p><p>
初，盗起闽中，朝廷以陈韡为福建路总捕使，讨平之；至是又躬往邵武督捕馀
盗。贼首晏彪迎降，韡以彪力屈方降，非其本心，斩之。时衢盗汪徐、来二破常山、
开化，势张甚；韡今淮西将李大声提兵七百，出贼不意，夜薄其寨。贼出迎战，见
算子旗，惊曰：“此陈招捕军也！”皆哭。韡令急击之，衢寇悉平。
</p><p>
夏，四月，乙丑，浙东提刑言温州司户参军赵汝骤，权宰平陽，侵用官钱赃罪，
抵死。诏：“汝骤追毁出身文字，除名勒停。”
</p><p>
丙子，以久雨，蠲大理寺、三衙、临安府点检赡军激赏酒库所见盐赃赏钱。
</p><p>
丁丑，诏中外决系囚。
</p><p>
以郑清之兼同知枢密院事，乔行简签书枢密院事。
</p><p>
加赵善湘为江淮制置大使，赵范淮东安抚使，赵葵淮东提刑。善湘季子汝某，
史弥远婿也，故凡奏请得无阻。而善湘亦以范、葵进取有方，慰藉殷勤，故能成扬
州之功。
</p><p>
蒙古取金凤翔，完颜哈达、伊喇布哈迁京兆民于河南，使完颜庆善努戍之。
</p><p>
金完颜彝败蒙古将苏布特于倒回谷。蒙古主召苏布特责之，图垒为请曰：“兵
家胜负不常，宜令立功自效。”遂令苏布特从图垒南伐。
</p><p>
五月，丙戌朔，进前知西和州张孝锡官二等，以四川制置司言其措置边防之劳
也。
</p><p>
赵范、赵葵帅步骑十万攻盐城，屡败贼众，遂薄淮安，杀贼万计，城中哭声震
天。淮安五城俱破，焚其寨栅，斩首数千。淮北贼来援，舟师邀击，复破之，焚水
栅，贼始惧。王旻、赵必胜、全子才等移寨西门，与贼大战，贼连败。杨妙真谓郑
衍德等曰：“二十年梨花槍，天下无敌手，今事势已去，撑拄不行。汝等未降者，
以我在耳。今我欲归老涟水，汝等请降，可乎？”从曰：“诺。”妙真遂绝淮而去，
其党即遣冯垍等纳款军门，淮安遂平。
</p><p>
庚戌，诏：“今后行在遇暑虑囚，所差官将临安府三狱见禁公事，除情重不原
外，馀随轻重减降决遣。大理寺、三衙、两赤县一体裁决。”
</p><p>
杨妙真构浮桥于楚州之北，就蒙古帅苏噜克图乞师为李全报仇。金人觇知之，
以为蒙古兵果能渡淮，淮与河南跬步间耳，乃使完颜哈达、伊喇布哈戍滶河口。时
八里庄民叛蒙古，逐守将而纳之，金以八里庄为镇淮府。
</p><p>
六月，己未，诏：“魏了翁、真德秀、尤焴、尤龠，并叙复官职祠禄。”
</p><p>
国安用从杨妙真走山东，降于蒙古，蒙古以为都元帅，行省山东。
</p><p>
金降人李国昌言于蒙古图垒曰：“金迁汴将二十年，其所恃以安者，潼关、黄
河耳。若出宝鸡以侵汉中，不一月可达唐、邓，大事集矣。”图垒然之，白于蒙古
主。蒙古主乃会诸将，期以明年正月合南北军攻汴，遣图垒先趋宝鸡。苏巴尔罕来。
假道淮东以趣河南，且请以兵会之。
</p><p>
秋，七月，乙酉朔，诏：“制总诸帅戎司，凡忠勇死义之家，并与优给其家；
其有子才艺异众者，赴枢密院审视录用。”
</p><p>
丙戌，臣僚言：“建、剑之间，秋霜害稼，请下诸司措置，般运广米，应济市
籴。湖、秀、严、徽，春霜损桑，水潦为沴，令监司郡守留意赈存，与减税色。”
从之。
</p><p>
丁未，枢密院检去“右武大夫、叙复吉州刺史、江州副都统制陈世雄，会合荆、
鄂军马于吉州龙泉，亲临贼境，一战而擒二酋，委有劳绩。”诏以世雄为左武大夫、
濠州团练使、江州都统制。
</p><p>
丙寅，诏：“近民之官，莫如县令，日来间有贪虐昏缪，不能任事之人，重为
民害。令诸路监司、守臣觉察，具职任上于尚书省，取旨施行。”
</p><p>
苏巴尔罕至沔州青野原，金统制张宣杀之。图垒闻苏巴尔罕死，曰：“宋自食
言，背盟弃好，今日之事，曲直有归矣！”
</p><p>
八月，蒙古图垒分骑兵三万入大散关，攻破凤州，径趋华陽，屠洋州，攻武休，
开生山，截焦崖，出武休东南，遂围兴元。军民散走，死于沙窝者数十万。分军而
西，西军由别路入沔州，取大安军路，开鱼鳖山，撤屋为筏，渡嘉陵江，入关堡，
并江趋葭萌，略地至西水县，破城寨百四十而还。东军屯于兴元、洋州之间，以趋
饶风关。
</p><p>
蒙古始立中书省，改定官名，以耶律楚材为中书令。
</p><p>
时蒙古主至云中，诸路所贡课额银币，以仓廪物料文簿具陈于前，悉符楚材原
奏之数。蒙古主笑曰：“卿何使钱币流入如此？”即日授以中书省印，俾领其事，
事无巨细，一以委之。钮祜禄重山为左丞相，镇海为右丞相。
</p><p>
楚材奏：“诸路州县长吏专理民事，万户府专总军政，课税所专掌钱谷，各不
相统摄，著为令。”又举镇海、钮祜禄重山为左、右丞相，与之同事，权贵不得志。
燕京路长官舒穆噜咸得卜激怒皇叔乌珍，使奏“楚材用南朝旧人，恐有异志，不宜
重用，”因诬构百端，必欲置于死地。镇海、重山等惧，让楚材曰：“何为强更张？
必有今日事。”楚材曰：“立即廷以来，每事皆吾自为，诸公何预焉！若果获罪，
吾自当之。”蒙古主察乌珍之诬，逐其使者。而咸得卜为人所诉，帝命楚材鞫治，
楚材奏曰：“此人倨傲，故易招谤。今方有事南方，它日治之未晚也。”蒙古主私
谓近侍曰：“楚材不校私仇，真宽厚长者，汝曹当效之。
</p><p>
蒙古主以高丽杀使者，命撒礼塔率众讨之，取四十馀城。高丽王A162遣其弟怀
安公请降。撒礼塔承制设官分镇其地，乃还。
</p><p>
九月，丙戌夜，临安大火。殿前司副都指挥使冯榯，率卫卒专护史弥远相府，
火延及太庙、三省、六部、御史台、秘书省、玉牒所，俱毁，唯弥远府独全。帝素
服，减膳，彻乐。诏：“太庙神主暂奉御于景灵宫，三省、枢密院暂就都亭驿，六
部暂就传法寺治事。”
</p><p>
庚寅，诏：“火后合行宽恤条伯，悉令三省施行，其令学士院降诏出封桩库钱、
丰储仓米，赈恤被火之家。蠲临安府城内外之征一月。”辛卯，复出内藏库缗钱二
十万，赈恤贫乏之民。
</p><p>
壬辰，诏曰：“乃丙戌之夕，回禄延灾，信宿之间，上及太室，延燔民庐，莽
焉荒毁，都人奔避，间遭死伤。皇天降威，孰大于此！内外臣僚、士庶，咸许直言，
指陈过失，毋有所隐。”
</p><p>
诏罢前军统制徐仪，仍削官三等。统领马振远除名勒停，编置湖南州军，以冯
榯言其救火弗力也。
</p><p>
校书郎蒋重珍上疏曰：“臣欲陛下亲揽大柄，不退托于人；尽破恩私，求无愧
于己。倘以富贵之私视之，一言一动不忘其私，则是以天下生灵、社稷宗宙之事为
轻，而以一身富贵之从来为重，不惟上负天命与先帝、圣母，即公卿百执事之所以
望陛下者，亦不如此也。昔周勃握玺授文帝，是夜即以宋昌领南北军；霍光定策立
宣帝，而明年即稽首归政。今临御八年，未闻有所作为，进退人才，兴废政事，天
下皆曰此丞相意。一时恩怨，虽归庙堂，异日治乱，实在陛下。焉有为天之子，为
人之主，而自朝廷达天天下，皆言相而不言君哉！天之所以火宗庙、火都城者殆以
此。九庙至重，事如生存，而彻小涂大，不防于火之将至；宰相之居，华屋广袤，
而焦头烂额，独全于火之未然，亦足见人心陷溺，知有权势，不知有君父矣。它有
变故，何所倚仗？陛下自视，不亦孤乎？昔史浩两入相，才五月或九月即罢，孝宗
之报功，宁有穷已！彼如其亟，何哉？保全功臣之道，可厚以富贵，不可久以权也。”
帝读之感动。
</p><p>
员外郎吴潜疏论致灾之由：“愿陛下斋戒修省，恐惧对越，毋徒减膳而已；疏
损声色，毋徒彻乐而已。Yan宦之窃弄威福者勿亲，女宠之根萌祸患者勿昵；以暗室
屋漏为尊严之区而必敬必戒，以恒舞酣歌为乱亡之宅而不婬不泆；使皇天后土知陛
下有畏之之心，使三军百姓知陛下有忧之之心。然后明诏二三大臣，和衷竭虑，力
改弦辙，收召贤哲，选用忠良，贪残者屏，回邪者斥，怀奸党贼者诛，贾怨误国者
黜。毋并进君子小人以为包荒，毋兼容邪说正论以为皇极，以培国家一线之脉，以
救生民一旦之命。庶几天意可回，天灾可息，弭祲为祥，易乱为治。”籍田令徐清
叟，疏请为济王立後以和异气。帝皆不省。
</p><p>
丙申，金慈圣皇太后都察氏殂。后性庄严，颇达古今。金主已立为太子，有过，
尚切责之；及即位，始免夏楚。一日，宫中就食，尚器有玉碗枼三，一奉太后，
二奉帝及中宫，荆王守纪母真妃庞氏则以玛瑙器进食。后见之，怒，召主者责曰：
“谁令汝妄生分别？荆王母岂卑我儿妇耶？”是后宫中奉真妃有加。金主尝爱一宫
人，欲立为后，后恶其微贱，固命出之，金主不得已放之出宫。比年小捷，文士有
奉赋颂以圣德中兴为言者，后闻，不悦，曰：“帝年少气锐，无惧心则骄怠生。今
幸一胜，何等中兴，而若辈谄之如是？”至是殂于慈圣宫，遗命园陵制度务从俭约。
葬汴京迎朔门外庄献太子墓之西，谥明惠皇后。
</p><p>
庚子，建昌军火。
</p><p>
壬子，以火灾告于天地、宗庙、社稷。
</p><p>
甲寅，度支郎官王与权进对，论近日火灾，帝曰：“此皆朕之不德。最是延及
太庙，朕不遑安处。”与权曰：“中外臣子所同痛心。今灾变极矣，惟修德可回天
意。”帝然之。
</p><p>
乙卯，监察御史何处之，言两司修建太庙合遵旧制，百司庶府不必华侈；从之。
</p><p>
太常少卿度正，以宗庙之制未合于古，为二说以献。其一则用硃熹之议，其一
则因旧制而参以熹之说。”自西租东为一列，每室之后为一室，以藏祧庙之主。如
僖祖庙以次，祧主则藏之，昭居左，穆居右。后世穆之祧主藏太祖高，昭之祧主藏
太宗庙。仁宗为百世不迁之宗，后世昭之祧主则藏之；高宗为百世不迁之宗，后世
穆之祧主则藏之。室之前为两室。三年祫享，则帷帐冪之，通为一室，尽出诸庙主
及祢庙主并为一列，合食其上。往者此庙为一室，凡遇祫享，合祭于室，名为合享
而实未尝合享。今增此三室，后有藏祧主之所，前有祖宗合食之地，于本朝之制初
无更革，而颇已得三年大祫之义。”编修官李心传亦上疏言：“兹缘灾异，宜举行
之。”诏两省、侍从、台谏集议。”
</p><p>
丙辰，宰执以太室延燎，乞镌罢。诏：“史弥远降奉化郡公，薛极、郑清之、
乔行简各降一秩。”
</p><p>
丁巳，诏两浙转运判官赵汝惮予祠，以臣僚言其火后营缮、科扰州县也。
</p><p>
戊午，冯榯及主管侍卫步军司王虎各夺一官，罢之，以蒋重珍之言也。
</p><p>
癸酉，度正言：“蜀报蒙古兵深入，事势颇危。又闻七方关已溃散，才透文、
陇，便入绵、汉，皆是平地，蜀便难保。愿早择帅，付之事权。蜀中材用已乏，愿
陛下不惜出内库金帛应付之。”帝曰：“当早为择帅，应付财帛。”
</p><p>
蒙古兵攻河中，金权签枢密院事草火额尔克、元帅板子额尔克惧军力不足，截
故城之半以守。蒙古筑松楼，高二百尺，下瞰城中，土山地穴，百道并进。昼夜力
战，楼橹俱尽，白战又半月，力竭，城破。草火额尔克亲搏战数十合，始被擒，就
死；板子额尔克以败卒三千夺船走阌乡。
</p><p>
初，板子额尔克在凤翔，为监战奉御陆尔所制，有隙。及改河中总帅，同赴召，
陆尔遂谮额尔克奉旨防秋，畏怯违避，金主信之，至是怒其不能死节，因杖杀之。
两额尔克皆内族，一得贼，好以草火烧之，一尝误呼宫中牙牌为板子，时人因以别
之。自宣宗喜用内侍以为耳目，伺察百官，至是仍而不改，故奉御辈采访民间，号
“行路御史”，或得一二事入奏之，即抵罪。又，方面之柄，虽委将帅，复差一奏
御在军中，号曰：“监战”，每临机制变，多为所牵制，遇敌辄先奔，故师多丧败，
以至亡国。
</p><p>
蒙古主命平陽移粟输云中，都总管李守贤言百姓疲敝，不任输载，蒙古主命罢
之。
</p><p>
冬，十月，甲子，以余天锡为户部侍郎兼知临安府、浙西安抚使。
</p><p>
戊寅，以焕章阁待制、知遂宁府李埴为焕章阁直学士、四川安抚制置使、知成
都府，四川制置副使赵彦呐进直龙图阁兼知兴元府、利路安抚副使。
</p><p>
金丞相萨布行省京兆，谓都事商衡曰：“古来宰相必用文人，以其知为相之道。
我何所知，而居此位！恐它日史官书之：‘某时以某为相而国乃亡。’”遂至仕。
</p><p>
十一月，乙酉，诏：“忠义总管田遂，赠武节大夫、忠州刺史，特与加封立庙。”
以四川制置司言其总率忠义力战而没也。
</p><p>
诏：“四川关外州军，近经蒙古兵残破去处，未能复业，军民日前或有诖误陷
于罪戾，合行曲赦，令三少条其事件以闻。”
</p><p>
福建招捕使司奏，知邵武县刘纯殃于王事；诏赠纯官三等，与一子下州文学。
</p><p>
十二月，癸丑，臣僚“请严饬州县科籴及人户投粜不即给钱多取斛面之弊；其
州县折苗，并依祖宗成法，止以下户畸零减直折钱，违者奏劾，重置典宪。”
</p><p>
蒙古图垒攻破饶风关，由金州而东，将趋汴京，民皆入保城堡险阻以避之。金
主召宰执台谏入议，皆曰：“北军冒万里之险，历二年之久，方入武休，其劳苦已
极。为吾计者，以兵屯睢、郑、昌武、归德及京畿诸县，以大将守洛陽、潼关、怀、
孟等处，严兵备之，京师积粮数百万斛，令河南州郡坚壁清野，彼欲攻不能，欲战
不得，师老食尽，不击自归矣。”金主太息曰：“南渡二十年，所在之民，破田宅，
鬻妻子，以养军士。今敌至不能迎战，徒欲自保京城，虽存何以为国！天下其谓我
何！朕思之熟矣，存亡有天命，惟不负吾民可也。”乃诏诸将屯襄、邓、完颜哈达、
伊喇布哈诸帅入邓州，完颜彝、杨沃衍、武仙兵皆会之。
</p><p>
戊辰，蒙古兵渡汉，哈达、布哈召诸将议曰：“由光化截汉与战，及纵之渡而
后战，熟愈？”张惠、阿达茂皆曰：“截汉便。纵之渡，则我腹空虚，为我所溃。”
布哈不从，曰：“使彼在沙碛，且当往求之，况自来乎？”遂次于顺陽。
</p><p>
丙子，蒙古兵毕渡，哈达、布哈始进至禹山，分据地势，列步座于山前，骑士
于山后。蒙古兵至，大师以两小旗前导来观，已而散如雁翎，转山麓，出金骑兵之
后，分三队而至。哈达曰：“今日之势，未可战也。”俄而蒙古骑兵突前，金兵不
得不战，短兵接，三合，蒙古兵少却。其在西者，望布哈亲军，环绕甲骑后而突之。
金富察鼎珠力战，始退。
</p><p>
哈达曰：“彼众号三万，而辎重居其一。今相持二三日，彼不得食，吾乘其却
而摧之，必胜矣。”布哈曰：“江路已绝，黄河不冰，彼入重地，将安归乎？何以
速为！”遂下逐。明日，蒙古兵忽不见。己卯，逻骑还，始知在光化对岸枣林中，
昼作食，夜不下马，望林中，往来不六十步，而四日不闻音响。
</p><p>
庚辰，哈达、布哈议入邓州就粮；辰巳间到林后，蒙古兵忽至，哈达、布哈迎
战，方交绥，蒙古兵以百骑邀辎重而去，金兵几不成列。逮夜二鼓，哈达、布哈乃
入邓州城，恐军士迷路，鸣钟招之。
</p><p>
哈达、布哈隐其败，以大捷闻；百官表贺，诸相置酒省中。左丞李蹊且喜且泣
曰：“非今日之捷，生灵之祸可胜言哉！”于是民保城壁者皆散还乡社。不数日，
蒙古游骑突至，多被俘获。
</p><p>
辛巳，诏出封桩库缗钱二十万，下临安府赈恤。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86654.html' class='pagedaohang'>【上一篇】<i>:卷第一百六十六 【宋纪一百六十六】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86652.html' class='pagedaohang'>【下一篇】<i>：卷第一百六十四 【宋纪一百六十四】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>