<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第三十八 【宋纪三十八】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第三十八 【宋纪三十八】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86781.html' class='pagedaohang'>【上一篇】<i>:卷第三十九 【宋纪三十九】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86779.html' class='pagedaohang'>【下一篇】<i>：卷第三十七 【宋纪三十七】</i></a></span>
</ul>
<div class="articleContent" id="articleContent"> <p>
起屠维大荒落八月，尽玄黓涒滩十二月，凡三年
有奇。

</p><p>
○仁宗体天法道极功全德神文圣武睿哲明孝皇帝天圣七年（辽太平九年）
</p><p>
八月，丁亥朔，日有食之。
</p><p>
诏：“罢天下职田，官收其入以所直均给之。”先是上封者言：“职田有无不
均，吏或不良，往往多收以残细民。”命资政殿学士晏殊与三司、审官、三班院、
吏部流内铨参议，皆以为然，故有是诏。
</p><p>
己丑，以吕夷简为昭文馆大学士。
</p><p>
辛卯，夏竦复为枢密副使，陈尧佐、王曙并参知政事，枢密使张耆改山南东道
节度使。竦与夷简不相悦，故以尧佐易之。
</p><p>
初，渤海自神册中附于辽，无榷酤盐曲之税，宽弛关市之征，渤海安之。自冯
延修、韩绍勋以燕地平州之法绳之，民不堪命。会燕地荐饥，户部副使王嘉献策造
船，使其民漕粟以赈之；水路艰险，多至覆没，鞭扑搒掠，民怨思乱。东京舍利军
详衮大延琳因之为变，遂囚留守、驸马都尉萧孝先及南陽公主，杀绍勋、嘉以悦众，
僭号兴辽，改元天庆。
</p><p>
时辽主驻黑岭，副留守王道平逾城走告变，即征诸道兵以时进讨。时国舅详衮
萧实迪先率本管兵据要害，绝其西渡。延琳以书结保州戍主夏行美，使率渤海军为
乱，行美执其人送统军耶律普古，普古遂杀渤海兵八百人，入据保州，断其东路。
延琳分兵西取沈州，副使张杰声言欲降，延琳信之，不急攻；既知其诈，攻之，守
御已备，不克而还。南北女真皆从延琳，高丽贡使亦不至。
</p><p>
冬，十月，丙戌朔，辽以南京留守、燕王萧孝穆为都统，萧实迪副之，萧普努
为都监，讨延琳。遇贼蒲水中，军少却，普努将右翼，实迪将左翼，夹攻之，先据
高丽、女真要冲，使不得求援，贼溃，追败之于平山北。普努不介马而驰，追杀馀
贼。已而大军围东京，普努讨诸叛邑。平吼山贼，延琳深沟自卫，固守不敢出。
</p><p>
十一月，癸亥，冬至，帝率百官上皇太后寿于会庆殿，遂御天安殿受朝。秘阁
校理范仲淹疏言：“天子有事亲之道，无为臣之礼；有南面之位，无北面之仪。若
奉亲于内而行家人礼可也。今顾与百官同列，亏君体，损主威，不可为后世法。”
疏入，不报；又疏请太后还政，亦不报，遂乞补外。寻出为河中府同判。
</p><p>
丙寅，辽以张杰为沈州节度使，超授保州戍将夏行美平章事。召皇城进士张人
纪等二十二人入朝，试以诗赋，皆赐第。
</p><p>
壬申，辽以驸马都尉刘四端权知宣徽南院。
</p><p>
十二月，庚寅，以知制诰李仲容判礼部。故事，茂才异等、高蹈丘园、沉沦草
泽三科所上策论，先委礼部考核以闻，乃得召试。时直史馆康孝基叛礼部，定富弼
等十人；帝改命仲容而以孝基同叛，仍取弼等策论覆较之。弼，河南人也。
</p><p>
辛亥，以左司谏、龙图阁待制孔道辅知郓州，坐纠察刑狱不当也。道辅尝极论
曹利用、罗崇勋弄权，时利用死而崇勋犹委任云。

</p><p>
○仁宗体天法道极功全德神文圣武睿哲明孝皇帝天圣八年（辽太平十年）
</p><p>
春，正月，丙寅，命资政殿学士晏殊权知礼部贡举。
</p><p>
甲戌，真定府、定州路都部署、彰武节度使曹玮卒，赠侍中，谥武穆。玮为将
不如其父宽，然用士得死力。平居意气舒暇，及行师，多奇计，出入神速。一日，
张乐饮僚吏，中坐，失玮所在；明日，徐出视事，贼首已掷庭下矣。将兵几四十年，
未尝少失利。真宗遇边奏，必手诏诘难至十数反，而玮守初议，卒无以夺。开边壕，
率令深广丈五尺，山险不可堑者，因其峭绝治之，使足以限敌，后皆以为法。
</p><p>
临淄人贾同尝造玮，玮欲案边，邀与俱。同问：“从兵安在？”曰：“已具。”
既出就骑，见甲士三千环列，初不闻人马声。同归，语人曰：“真名将也。”王钦
若方贵盛，闻同名，欲致之，固辞不往。久之，始同判衮州。天圣初，上书言：
“自祥符已来，谏诤路塞，丁谓乘间造符瑞以欺先帝。今谓奸既白，宜明告天下，
正符瑞之谬，使先帝免后世之议。”又言寇准忠规亮节，宜还之内地。时太后临朝，
而同言如此，人以为难。再迁，知棣州，卒。
</p><p>
集贤校理华陽彭乘恳求便亲，诏乘知普州。蜀人得乡郡自乘始。普人鲜知学者，
乘为兴学，召其子弟为生员，教育之，俗遂以变。
</p><p>
辛巳，作会圣宫于西京永安县。
</p><p>
二月，戊子，诏：“五代时官三品以上告身存者，子孙依廕律叙廕，仍须得保
官三人。”御史台主簿衮州石介上疏以为不可，坐罢。
</p><p>
辽主如龙化州。
</p><p>
三月，甲子，御崇政殿试礼部奏名进士；丙寅，试诸科。丁卯，赐进士咸平王
拱寿等二百人及第，四十九人同出身；己巳，赐诸科及第、同出身者又五百七十三
人。诏更拱寿名曰拱辰。
</p><p>
壬申，幸后苑，赏花钓鱼。每岁从官赋诗，或预备，及是出不意，坐多窘者，
优人以为戏，左右皆大笑。翌日，尽取诗付中书，第其优劣。秘阁校理韩羲所赋独
鄙恶，落职，同判冀州。
</p><p>
乙亥，诏：“宗室嫁女，择士族之有行义者；敢以财帛为婚，御史台、街司察
举之。”
</p><p>
以度支副使、刑部郎中钱唐唐肃为龙图阁待制。肃清直廉俭，恬于仕进。在度
支，会籴麦京师，数且足，有豪姓欲入官数十万石，因权幸以干掖庭。太后面命肃，
肃曰：“麦贮仓率不过二岁，多则腐朽不可食，况挠法邪！”卒不受。尝知洪州，
舣舟南康，不即赴。或问之，肃曰：“职田以四月为限，今遽往，得无趋利之讥乎？”
逾月乃上。
</p><p>
三司以方建太一宫及洪福等院，市材木于陕西。同判河中府范仲淹言：“昭应、
寿宁，天戒不远。今复侈土木，破民产，非所以顺人心，合天意也。”寻徙陈州，
又言：“恩幸多以内降除官，非太平之政，愿以上官、贺娄为戒。”事虽不行，帝
嘉其忠。
</p><p>
辽都统萧孝穆围东京，去城五里，四面筑城堡，起楼橹，使内外不相通。驸马
萧孝先及南陽公主既为大延琳所囚，闻辽师至，孝先与其妹穴地逃出。公主在后，
为守陴者所觉，遇害。公主，辽主之第四女也。
</p><p>
夏，四月，辽主如乾陵。以耶律行平为广平军节度使，以夏行美为中顺军节度
使。
</p><p>
五月，戊申，辽主清暑柏坡。
</p><p>
甲寅，赐信州龙虎山张道陵二十五世孙乾曜号虚靖先生，以其孙见素为试将作
监主簿，仍令世袭先生号，蠲其租课。
</p><p>
六月，癸巳，监修国史吕夷简等上《新修国史》于崇政殿。故事，史成，监修
而下进秩，夷简固辞之。
</p><p>
乙巳，御崇政殿。试书判拔萃及武举人。武举法，先阅骑射，而试之以策为去
留，弓马为高下，每遇制举则试焉。
</p><p>
戊申，以书判拔萃人宣州司理参军曲江余靖为将作监丞、知海陽县，安德节度
推官河南尹洙为武胜节度掌书记、知河陽县。
</p><p>
秋，七月，丁巳，诏修《国朝会要》。
</p><p>
丙子，策制举人，御崇政殿，策试贤良方正能直言极谏太常博士成都何讠永、
茂才异等富弼。讠永、弼对策，并及第四等。丁丑，以讠永为祠部员外郎、同判永
兴军，赐五品服；弼为将作监丞、知长水县。
</p><p>
壬午，辽诏来岁行贡举法。
</p><p>
八月，戊子，诏：“流配人道死者，其妻子给食送还乡里。”
</p><p>
辽东京被围既久，城中撤屋以爨。戊申，贼将杨详世密送款，夜，开南门纳辽
军，禽大延琳，渤海平。驸马大力秋，坐延琳事伏诛。
</p><p>
九月，丙辰，罢百官转对。自复转对，言事者颇众，大臣不悦，故复罢之。
</p><p>
乙丑，枢密副使姜遵卒。
</p><p>
刘美家婢出入禁中，大招权利，枢密直学士、刑部侍郎赵稹厚结之。己巳，擢
稹枢密副使。命未出，人驰告稹，稹问曰：“东头、西头？”盖意在中书也。世传
以为笑。
</p><p>
宋初，盐利皆归县官，其解池引水而成者曰颗盐，淮、浙、蜀，广煮海井碱而
成者曰末盐，初皆通商贸易。咸平中，梁鼎请官自鬻解盐，未几，以公私烦扰，复
旧商贩。帝初即位，置计置司，议茶盐利害。茶法变贴射而盐则官自鬻，利微而害
博。两池积盐为阜，其上生木合抱。选人王景上言，请通商平估以售，少宽百姓之
力，太后以为然，命盛度、王随议更其制。
</p><p>
随与权三司使胡则画通商五利上之曰：“方禁商时，伐木造船以给辇运，而兵
民罢劳，不堪其命，今去其弊，一利也。始以陆运，既差帖头，又役车户，贫人惧
役，连岁逋逃，今悉罢之，二利也。舟运有沉溺之患，纲吏侵盗，杂以泥沙硝石，
其味苦恶，疾生重膇，今皆得其真盐，三利也。国之钱币，谓之货泉，盖欲使之通
流，而富室大家多藏镪不出，故民用皆蹙，今岁得商人六十馀万，颇助经费，四利
也。岁减盐官兵卒、畦夫佣作之给，五利也。”冬，十月，丙申，诏罢三京二十八
州军榷法，听商贾入钱若金银京师，榷货务给钞，受盐于解池，而申私贩鬻之禁。
诏下，蒲、解之民皆作感圣恩斋。自是虽贾商流行，而岁课之入官者耗矣。
</p><p>
壬寅，置天章阁待制，位龙图阁待制之下，命鞠讠永、范讽为之。
</p><p>
是月，辽主驻长宁淀。
</p><p>
十一月，丙寅，朝享景灵宫。丁卯，享太庙。戊辰，合祀天地于圜丘，大赦，
贺皇太后于会庆殿。
</p><p>
辛亥，辽都统萧孝穆等自东京凯旋，戎服入见，辽主赐宴劳之。翌日，封孝穆
为东平王，赐佐国功臣号。驸马萧实迪封兰陵郡王，萧曾努加侍中，以萧惠为南京
统军使。寻以孝穆为东京留守。东京残破之后，孝穆抚纳流民，为政务宽简，民安
之。辽主诏渤海旧族，有勋劳材力者叙用，馀分居来、隰、迁、闰等州。
</p><p>
十二月，癸未，加恩百官。
</p><p>
壬辰，以雷州司户参军丁谓为道州司户参军。
</p><p>
丁未，定难节度使西平王赵德明遣使来，献马七十匹，乞赐《佛经》一藏，从
之。
</p><p>
是岁，河中府同判范仲淹上疏，请太后复辟，其略曰：“陛下拥护圣躬，听断
大政，日月持久。今皇帝春秋已盛，睿哲明圣，握乾纲而归坤纽，非黄裳之吉象也。
岂若保庆寿于长乐，卷收大权，还上真主，以享天下之养！”疏入，不报。
</p><p>
高丽来贡。

</p><p>
○仁宗体天法道极功全德神文圣武睿哲明孝皇帝天圣九年（辽太平十一年，六
月，改景福元年。辛未，一零三一年）
</p><p>
春，正月，丙辰，长宁节，百官初上皇太后寿于会庆殿。
</p><p>
己未，龟兹国、沙州并遣使贡方物。庚申，资政殿学士晏殊言：“占城、龟兹、
沙州、邛部川蛮夷往往有挈家入贡者，请如先朝故事，委馆伴使询其道路风俗，及
绘人物衣寇以上史馆。”从之。
</p><p>
辛酉，以刑部尚书、知许州张士逊为定国节度使、检校太傅。时士逊朝京师，
冀复入相。天章阁待制鞠讠永奏曰：“曹利用擅作威福，士逊与之亲厚，援引至相
位，陛下特以东宫僚属用之。臣愿割旧恩，伸公议，趣使之籓。”士逊乃赴许州。
</p><p>
丁卯，以祠部员外郎晁宗悫为知制诰。宗悫，迥子也。宋绶尝谓：“自唐以来，
唯杨於陵身见其子嗣复继掌书命，今始有晁氏焉。”
</p><p>
辛未，钱惟演改判河南府。惟演托病久留京师，既除陈州，迁延不赴，且图相
位。天章阁待制范讽奏曰：“惟演尝为枢密使，以皇太后姻属罢之，示天下不私，
今不可复用。”殿中侍御史须城郭劝亦催督惟演上道。惟演自言：“先垅在洛陽，
愿司宫钥。”遂命惟演守河南，促其行。
</p><p>
翰林学士盛度请其子奉礼郎申甫于馆阁读书，从之。
</p><p>
二月，癸巳，诏复职田。
</p><p>
三月，壬子，礼部员外郎、天章阁待制鞠讠永卒。
</p><p>
癸亥，赐青州州学《九经》，从王曾之请也。自是州郡当立学者皆得赐书。
</p><p>
辽主自春初如混同江，旋如长春河。辽主末年得消渴疾，语多忌讳，凡死亡者，
左右侍臣俱不得言及之，至是增剧。
</p><p>
夏，四月，戊寅，诏以陇州论平民五人为劫盗抵死，主者虽更赦，并从重罚。
</p><p>
五月，乙丑，录囚。
</p><p>
辽境诸河，以大雨横流，失其故道。
</p><p>
六月，辽主疾大渐，驿召东京留守萧孝穆、上京留守萧孝先及左丞相张俭，使
辅立太子，诚无失南朝信誓。己卯，辽主殂于大斧河之行宫，年六十一，谥曰文武
大孝宣皇帝，庙号圣宗。
</p><p>
圣宗守约甚坚，未尝稍启边隙。在位四十九年，理冤滞，举才行，察贪残，抑
奢僭，录死事子孙，振诸部贫乏，责近臣迎合，却高丽女乐，在辽诸帝中号为令主。
及殂，太子即位，改元景福。
</p><p>
初，圣宗知元妃与皇后有隙，病中属太子曰：“皇后事我四十年，以其无子，
故命汝为嗣。我死，汝母子切无杀之。”元妃闻之，恚益甚。圣宗疾革，元妃詈皇
后曰：“老物，宠亦有既邪！”令左右扶后出。圣宗遗诏以皇后为皇太后，元妃为
皇太妃；元妃匿之，自尊为皇太后，摄国政。
</p><p>
太后既得志，引萧孝先与密谋，欲构后以罪，以驸马萧实迪为皇后所喜，深忌
之。秦晋公主窃闻其谋，告实迪曰：“尔将无罪被戮，与其死，曷若奔女真以全其
生！”实迪曰：“朝廷讵肯以飞语害忠良？宁死，弗适它国。”会护卫冯嘉努、帐
下医耶律喜逊希旨上变，诬北府宰相萧绰布及实迪谋逆，欲奉皇后摄政，徐议当立
者，太后命鞫治之。辛丑，太后诛绰布、实迪及其党七人，狱词连及皇后。辽主闻
之，曰：“皇后侍先帝历有岁年，抚育眇躬，当为太后，今不果，反罪之，可乎？”
太后曰：“此人若在，恐为后患。”辽主曰：“皇后无子而老，虽在，无能为也。”
太后不从，卒载以小车，囚之上京。时辽臣慑太后威，无敢言者。枢密使萧朴独上
书白皇后之诬，不报，朴感愤，至于呕血。
</p><p>
雄州以辽圣宗讣闻。辛丑，辍视朝七日，在京及河北、河东缘边亦禁音乐七日，
遣使祭奠、吊慰及贺即位。
</p><p>
秋，七月，丙午朔，辽太后率皇族大临于太平殿，高丽遣使吊慰。辽主召晋王
萧普古等饮博，夜分乃罢。
</p><p>
辽奉陵军节度使耶律吉实来告哀，帝为成服于内东门之幄殿，向其国哭，五举
音而止，皇太后举哭如上仪。遣近臣诣馆吊慰，常服，黑带，系?奚，不佩鱼。
</p><p>
丁未，辽主击鞠。
</p><p>
庚戌，辽赈蓟州饥。
</p><p>
乙卯，辽以比岁丰稔，罢给东京统军司粮。
</p><p>
丁巳，辽主谒圣宗御容，哀恸久之，因命写北府宰相萧孝友、南府宰相萧孝穆
象于御容殿。
</p><p>
戊午，命孔道辅为贺辽太后册礼使。辽太后册礼使自此始。
</p><p>
壬申，辽主谒神主帐，时奥隈萧氏始入宫，亦命拜之。
</p><p>
癸酉，以翰林侍讲学士、兵部侍郎孙奭为工部尚书，知兗州。奭三请致仕，召
对承明殿，敦谕之。奭以年逾七十，固请，泣下，帝亦恻然。诏民冯元讲《老子》
三章，各赐帛二百匹。以不得请，求近郡，故优拜焉，仍诏须宴而后行。
</p><p>
甲戌，右正言陈执中罢度支判官，谏院供职。是时谏议大夫、司谏、正言皆不
任谏职，须别降敕赴谏院者，乃曰谏官。
</p><p>
八月，丁丑，太子少保致仕马亮卒，赠右仆射。亮有智略，敏于政事，然所至
无廉称。及卒，以婿吕夷简在相位，得谥忠肃，人不以为然。
</p><p>
权知开封府寇?咸卒。?咸初附丁谓，故早达。及谓败，左迁，郁郁不自得。
秘书丞彭文赋《丧家狗》以刺之。
</p><p>
九月，戊申，辽主亲视庆陵。
</p><p>
己巳，以右谏议大夫程琳为给事中，权知开封府。王蒙正子齐雄捶老卒死，琳
令有司验状。蒙正连姻太后，太后因琳入对，谓曰：“齐雄非杀人者，乃其奴尝捶
之耳。”琳曰：“奴无自专理，且使令与己犯同。”太后默然。遂论如法。
</p><p>
庚午，以吏部尚书、知天雄军王曾为彰德节度使，仍知天雄军。辽使者往还，
敛车徒而后过，无敢哗者。人乐其政，为画像而生祠之。
</p><p>
甲戌，辽遣使来谢吊慰。
</p><p>
冬，十月，戊寅，辽宰臣吕德懋卒。
</p><p>
己卯，以翰林学士宋绶为龙图阁学士、知应天府。
</p><p>
时太后犹称制，五日一御承明殿，垂帘决事，而帝未始独对群臣也。绶言：
“宜约唐先天中制度，令群臣对前殿，非军国大事及除拜，皆前殿取旨。”书上，
忤太后意，故命出守。侍御史刘随、殿中侍御史郭劝并言绶有词学，当留于朝，不
听。
</p><p>
丙戌，下诏申儆庶官，因侍御史知杂事刘随请也。其略曰：“比者搢绅之间，
名节罔励，矜劳者掠美以近名，希进者行险以徼宠，分屏翰者或奏请之靡厌，任案
察者或宽纵之为得；贪而无耻，故务营私，老而非材，曾不知退。用稽彝训，申儆
群伦，苟少冒于官箴，将自投于公宪。”
</p><p>
辽遣使来，致其先主遗物。己酉，遣使来谢贺即位及太后册礼。
</p><p>
闰月，辛亥，辽有司请以辽主生辰为永寿节，太后生辰为应圣节，从之。
</p><p>
辛酉，辽主阅新造铠甲。
</p><p>
癸亥，以盐铁副使赵州王鬷为天章阁待制。
</p><p>
初，马季良建言：“京师贾人常以贱价居茶盐交引，请官置务收市之。”季良
方用事，有司莫敢迕其意，鬷独不可，曰：“与民竞利，岂国体邪！”事遂寝。
</p><p>
丁卯，辽赈黄龙府饥。
</p><p>
戊辰，知兗州孙奭陛辞，曲宴太清楼，召太子少保致仕晁迥及近臣皆预。翌日，
奭入谢，又命讲《老子》，赐袭衣、金带、鞍勒马。及行，赐宴瑞圣园，又赐诗，
诏近臣皆赋。
</p><p>
十一月，辛巳，徙三馆于崇文院。先是三馆、秘阁在左掖门内，左升龙门外，
大中祥符八年，大内火，权寓右掖门外，至是修崇文院成，复徙之。
</p><p>
丙申，辽葬文武大孝宣皇帝于庆陵。
</p><p>
初，耶律资忠为圣宗所信任，以忤权贵，出为昭德节度使，至是表请会葬，既
至，伏梓宫大恸曰：“臣幸遇圣明，横被谗谮，不获尽犬马之报。”气绝而苏。辽
主命医治疾，久之，言：“国舅孝先无忧国之心，陛下不当复用唐景福年号。”于
是用事者恶之，遣归镇。寻卒。
</p><p>
丁亥，驰两川矾禁。
</p><p>
十二月，癸丑，辽主至自庆陵。
</p><p>
太后听政，辽主不亲庶务，群臣表请，辽主不从。
</p><p>
甲寅，诏吏部铨：“选人父母年八十以上者，权注近官。”
</p><p>
是岁，辽封李德明子元昊为夏国公，以兴平公主归之。

</p><p>
○仁宗体天法道极功全德神文圣武睿哲明孝皇帝明道元年（辽重熙元年）
</p><p>
春，正月，壬申朔，辽太后御正殿，受辽主与群臣朝。
</p><p>
乙亥，以知江陵府会稽杜衍为河北都转运使。初，命衍守荆南，殿中侍御史郭
劝言衍清直，当留中朝，不听。会河北乏军费，乃命衍往经度之，不增赋于民而用
足。
</p><p>
丁丑，辽主如雪林。
</p><p>
癸巳，诏：“案举官奏劾所部官吏而反为所讼者，自今无得受理。
</p><p>
二月，癸卯，监修国史吕夷简上《三朝宝训》三十卷。
</p><p>
庚戌，以知许州、定国节度使张士逊为刑部尚书、同中书门下平章事。
</p><p>
丁卯，以真宗顺容李氏为宸妃。是日，宸妃薨。妃始生帝，皇太后即以为己子。
帝即位逾十年，妃默处先朝嫔御中，未尝自异，人畏太后，亦无敢言者，终太后世，
帝不自知妃所出也。疾革，乃进位，年四十六。
</p><p>
始，宫中未治丧，宰相吕夷简朝奏事，因曰：“闻有宫嫔亡者。”太后矍然曰：
“宰相亦预宫中事邪？”引帝偕起。有顷，独坐帘下，召夷简问曰：“一宫人死，
相公何与？”夷简曰：“臣待罪宰相，内外事无不当预。”太后怒曰：“相公欲离
间我母子邪？”夷简曰：“太后不以刘氏为念，臣不敢言；尚念刘氏，则丧礼宜从
厚。”太后悟，遽曰：“李宸妃也，且奈何？”夷简乃请治丧皇仪殿，用一品礼殡
洪福寺。又谓内侍罗崇勋曰：“宸妃当以后服殓，用水银实棺。”有司希太后旨，
言岁月未利。时有诏欲凿宫城垣以出丧，夷简遽求对，太后揣知其意，遣崇勋问之，
夷简言：“凿垣非礼，丧宜自西华门出。”太后复遣崇勋曰：“岂意卿亦如此！”
夷简曰：“臣位宰相，理当廷争。太后不许，臣终不退。”崇勋三反，太后犹不许。
夷简正色谓崇勋曰：“宸妃诞育圣躬，而丧不成礼，异日必有受其罪者，莫谓夷简
今日不言也！”崇勋惧，驰告，太后乃许之。
</p><p>
三月，壬申朔，辽命尚父、漆水郡王迪礼复为特里衮。
</p><p>
辽太后自摄政，即追封其曾祖为兰陵王，父为齐王，诸弟皆王之，萧氏奴为团
练、防御、观察、节度使者至四十馀人。燕民无赖者多占名乐工，为萧氏奴。
</p><p>
戊子，始行《天圣编敕》。
</p><p>
太常博士安丘明镐，初为蕲州幕职，知州邓馀庆贪暴不法，州事皆镐持正之。
薛奎领秦州、益州，皆辟镐自随。于是镐罢益州同判，还朝，赐对，帝问辅臣以镐
所能者，奎曰：“镐有文学，沈鸷能断大事，愿陛下亟用之。”己丑，命镐权开封
府推官，寻即真。
</p><p>
江、淮旱。戊戌，诏虑系囚，流以下降一等，杖、笞释之。
</p><p>
己亥，除婺、秀州丁身钱。
</p><p>
是春，辽主大蒐。太后虑辽主怀齐天皇后鞠育之恩，因其出蒐，遣人驰至上京
弑后。后曰：“我实无辜，天下共知，待我浴而后就死，可乎？”使者退，比复至，
则后已殂矣，时年五十。因杀其左右百馀人，以庶人礼葬。
</p><p>
夏，四月，戊午，知棣州王涉，坐冒请官地为职田，配广南牢城。
</p><p>
六月，殿中侍御史冀人张存上疏言：“陛下嗣统以来，延纳至言，罔有忌讳，
函夏之人，共思谠直。自前秋诏罢百官转对，去冬黜降御史曹修古等，昨又闻进士
林献可因奏封事远窜岭南，人心惶惑，中外莫测。臣恐自今忠直之言，与理乱安危
之几，蔽而不达。”因历引周昌、硃云、辛庆忌、辛毘事以广帝意。
</p><p>
秋，七月，乙酉，参知政事王曙罢为资政殿学士，知陕州，以疾自请也。
</p><p>
辛卯，以门下省为谏院，徙旧省于右掖门之西。先朝虽除谏官而未尝置院，及
陈执中为谏官，屡请之，置谏院自此始。
</p><p>
辽主猎于平地松林。
</p><p>
八月，辛丑，以三司使、兵部侍郎晏殊为枢密副使。丙午，以晏殊参知政事。
</p><p>
辽主驻刺河源。是日，皇子洪基生。
</p><p>
甲寅，以杨崇勋为枢密副使。
</p><p>
戊午，诏国子监重修七十二贤堂，其左丘明而下二十一人，并以本品衣冠图之。
</p><p>
壬戌，修文德殿成。是夜，大内火，延及崇德、长春、滋福、会庆、崇徽、天
和、承明、延庆八殿。帝与皇太后避火苑中；癸亥，移御延福宫。
</p><p>
甲子，以宰相吕夷简为修葺大内使，枢密副使杨崇勋副之。
</p><p>
乙丑，诏群臣直言阙失。
</p><p>
先是大内火，百官晨朝而宫门不开。辅臣请对，帝御拱宸门，百官拜楼下，宰
相吕夷简独不拜，帝问其故，曰：“宫庭有变，群臣愿一望清光。”帝举帘见之，
夷简乃拜。
</p><p>
丁卯，大赦。诏：“营造殿宇，宜约祖宗旧制，更从减省。”
</p><p>
时宦者置狱治火事，得缝人火斗，已诬服，下开封府，使具狱。权知府事程琳
辨其不然，乃命工图火所经处，且言：“后宫人多而所居隘，其烓灶近板壁，岁久
燥而焚，此殆天灾，不宜以罪人。”监察御史宜兴蒋堂亦言：“火起无迹，安知非
天意？陛下宜修德应变，今乃欲归咎宫人，以之属吏。宫人付狱，何求不可，而遂
赐之死，是重天谴也。”帝为宽其狱，卒无坐死者。
</p><p>
是月，殿中丞河南滕宗谅、秘书丞大名刘越准诏上封事。宗谅言：“国家以火
德王，火失其性，由政失其本。”因请太后还政，而越请太后还政，言尤鲠直；皆
不报。
</p><p>
九月，丁亥，永兴军言左卫大将军、分司西京李士衡卒。士衡前后筦计二十年，
虽才智过人，然素贪，家资至累巨万，建大第长安里中，俨若宫府云。
</p><p>
庚寅，重作册宝，以旧册宝为火所焚也。有司言册宝法物，凡用黄金二千七百
两。诏易以银而金涂之。
</p><p>
冬，十月，己酉，辽主如中京。
</p><p>
十一月，甲戌，以修大内成，恭谢天地于天安殿，遂谒太庙，大赦，改元。是
日，还延福宫。
</p><p>
己卯，冬至，百官贺皇太后于文德殿，帝御天安殿受朝。
</p><p>
是日，辽主率群臣上太后尊号曰法天应运仁德章圣皇太后；群臣上辽主尊号曰
文武神圣昭孝皇帝。大赦，改元重熙。不逾年而再改元，犹用耶律资忠之言也。
</p><p>
辽主以萧萨班为祗候郎君。萨班，孝穆之子也，性廉介，风姿爽朗，善球马驰
射。辽主每燕饮，喜谐谑，萨班虽承宠顾，常以礼自持，时人称之。
</p><p>
辽萧罕嘉努，少好学，博览经史，通辽、汉文字，尝为右通进，典南京栗园，
至是命同知三司使事。
</p><p>
定难节度使、西平王赵德明，凡娶三姓：卫慕氏，生元昊；咩迷氏，生成遇、
讹藏；屈怀氏，生成嵬。元昊小名嵬理，羌语谓惜为嵬。富贵为理。性凶鸷猜忍；
圆面高准，长五尺馀；晓浮屠学，通蕃、汉文字，案上置法律书，常携《野战歌》、
《太一金鉴诀》。忽引兵袭夜洛隔可汗王，破之，夺甘州。数谏德明无臣中国，德
明辄戒之曰：“吾久用兵，终无益，徒自疲耳。吾族三十年衣锦绮衣，此宋天子恩，
不可负也。”元昊曰：“衣皮毛，事畜牧，蕃姓所便。英雄之生，当王霸耳，何锦
绮为！”既陷甘州，复举兵攻拔西凉府。至是德明死，元昊继立，延州以闻。诏辍
视朝三日，赠太师、尚书令兼中书令，命度支员外郎硃昌符为祭奠使，赙绢甚厚。
帝与皇太后为德明成服苑中，百官奉慰。
</p><p>
辛卯，进封孟王元俨为荆王。
</p><p>
癸巳，以元昊为检校太师兼侍中、定难节度使、西平王，命司封员外郎杨告为
旌节官告使。元昊既袭封，即陰为叛计。时改元明道，而元昊避父名，辄称显道于
国中，虽贡奉，然僭已萌矣。初对使者，设席自尊大，而告徙坐即宾位，不为屈。
又闻屋后有数百人锻声，知其必叛，独畏懦不敢言。告，允恭子也。
</p><p>
丙申，诏苏州所没丁谓庄田还给其家，仍以其子前内殿承制?羽为供奉官。
</p><p>
是月，辽册元昊为夏国王。
</p><p>
十二月，庚子，诏以来年二月躬耕籍田，先请皇太后恭谢宗庙，权罢南郊之礼，
其恩赏并就礼毕施行。
</p><p>
辛丑，命礼官详定籍田及皇太后谒庙仪注。始，太后欲纯用帝者之服，参知政
事晏殊以《周官》王后之服为对，失太后旨；辅臣皆依违不决。薛奎曰：“太后必
御此，若何而拜？”力陈其不可。太后为改它服，虽终不纳，犹少杀其礼焉。
</p><p>
壬寅，以宣徽南院使兼枢密副使杨崇勋为枢密使。崇勋曲谢，太后与帝言，先
帝最称崇勋质信，可任大事，又超迁之。
</p><p>
壬子，以太子中允安陽韩琦为太常丞，直集贤院。
</p><p>
初，琦举进士第二，方唱名，太史奏日下五色云见，左右皆贺。
</p><p>
己未，上封者言：“比诏淮南民饥，有以男女雇人者，官为赎还之。今民间不
敢雇佣人，而贫者或无自存，望听其便。”从之。
</p><p>
庚申，命权三司使李谘同盛度、王随议解盐法。天圣八年，既听解盐通商，行
之一年，岁入视天圣七年增缗钱十五万，明年，更损九万；其后岁益耗，故令谘等
议之。度、随皆初以通商为便者也。
</p><p>
是岁，同判陈州、太常博士范仲淹，以京师多不关有司而署官赏者，乃附驿上
奏，以唐中宗朝墨敕斜封官为戒；又屡论内降之弊。
</p><p>
辽以萧孝友为西北路招讨使，封兰陵郡王。
</p><p>
先是萧革为招讨使，专以威制西羌，诸部多叛。孝友下车，多加绥抚，每入贡，
辄增其赐物，羌人以安。其后浸成姑息，诸部桀骜之风遂炽。孝友，太后之弟也。
</p><p>
太后诸弟，惟孝穆位高，益畏太后，有赐，辄辞不受，妻子无骄色。而孝先最
为骄横，尤用事。
</p><p>
太后姊秦国夫人，早岁嫠居，有丑声，太后见长沙王色嘉努美姿容，为杀其妃
而以秦国妻之。妹晋国夫人，喜户部侍郎耿元吉貌美，太后从晋国之请，亦为杀其
妻，以晋国妻之。
</p><p>
辽放进士刘师贞等五十七人。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86781.html' class='pagedaohang'>【上一篇】<i>:卷第三十九 【宋纪三十九】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86779.html' class='pagedaohang'>【下一篇】<i>：卷第三十七 【宋纪三十七】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>