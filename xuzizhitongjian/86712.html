<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百○六 【宋纪一百六】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百○六 【宋纪一百六】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86713.html' class='pagedaohang'>【上一篇】<i>:卷第一百○七 【宋纪一百七】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86711.html' class='pagedaohang'>【下一篇】<i>：卷第一百○五 【宋纪一百五】</i></a></span>
</ul>
<div class="articleContent" id="articleContent"> <p>
起屠维作噩闰八月，尽十二月，凡五月。


</p><p>
○高宗受命中兴全功至德圣神武文昭仁宪孝皇帝建炎三年（金天会七年）
</p><p>
闰八月，丁丑朔，诏曰：“敌人迫逐，未有宁息之期。朕若定居建康，不复移
跸，与夫右趋鄂、岳，左驻吴、越，山川形势，地利人情，孰安孰否，孰利孰害？
三省可示行在职事、管兵官，条具以闻。”
</p><p>
始，张浚建武昌之议，吕颐浩是之，有成说矣。浚行未几，江、浙士大夫摇动，
颐浩遂变初议。是日，诏随驾百官及诸统制赴都堂，至晚，封进入，大率皆言：
“鄂、岳道远，馈饷难继，又虑上驾一动，则江北群盗乘虚过江，东南非我有矣。”
翼日，辅臣入对，上犹未观，谓颐浩曰：“但恐封事中趣向不一。昔真宗澶渊之役，
陈尧叟蜀人，则欲幸蜀，王钦若南人，则欲幸金陵，惟寇准决策亲征。人臣若不以
家谋，专为国计，则无不安利矣。”然卒定东行之策。
</p><p>
戊寅，徽猷阁待制、知庐州胡舜陟知健康府，充沿江都制置使，集英殿修撰王
羲叔副之。
</p><p>
先是舜陟言：“欲专治军旅，前迎大敌，以谋与战，仰护行在。”王綯曰：
“舜陟语甚壮，似可托以方面。”上曰：“言未可信，须在行事。”会兵部侍郎、
沿江措置使陈彦文引疾，罢为龙图阁直学士，在外宫观，乃卒用之。自军兴后，淮
西八郡，群盗攻蹂无全城；舜陟守庐二年，安堵如故，由是庐人德之。
</p><p>
丁亥，辅逵攻涟水军南寨，大掠之，杀涟水军使、朝请大夫郝璘，丞、修职郎
吴深，遂以其众降于淮南招抚使王侄。先是太学博士孟健，自海州率民兵数千勤王，
至涟水军南寨，因留焉。逵攻之数月，及陷，健与其家皆死。后赠璘等官，录其家
有差。
</p><p>
是日，帝召诸将，问以移跸之地。御前右军都统制张俊，御营都统制辛企宗，
劝帝自鄂、岳幸长沙。左军都统制韩世忠后至，曰：“国家已失河北、山东，若又
弃江、淮，更有何地！”帝乃帝内侍押三人赴都堂议。帝闻俊等退避之说，殊怫然，
至晚不食。戊子，吕颐浩等人奏，帝谓曰：“俊、企宗不敢战，故欲避于湖南。朕
以为金人所恃者骑众耳，渐西水乡，骑虽众，不得骋也。且人心一摇，虽至川、广，
恐所至皆敌国尔。”颐浩曰：“金人之谋，以陛下所至为边面。今当且战且避，但
奉陛下于万全之地。臣颐浩留常、润死守。”帝曰：“朕左右岂可无宰相？”周望
曰：“臣观翟兴、李彦仙辈，以溃卒群盗，犹能与金兵对垒，拒守陕、洛。臣等备
位宰执，若不能死战以守，异日何颜见彦仙辈！臣实耻之。”帝曰：“张守入对，
言不如留杜充建康，不可过江。”颐浩曰：“臣与王綯、周望、韩世忠议，本自如
此。”帝又欲令世忠守镇江府，刘光世守太平及池州，颐浩等以为然，防淮之议遂
格。
</p><p>
己丑，尚书右仆射、同中书门下平章事吕颐浩进左仆射，同知枢密院事杜充守
右仆射，并同平章事兼御营使。充既升秩，自言中风，在告。上知其不满，且以允
久司留钥，天下属望，将授以兵柄，故越次用之。制下四月，充即起视事。
</p><p>
武功大夫、忠州刺史、知济面府宫仪屯盘石河，数与金人战，胜负略相当。金
人患之，乃宣言：“宫太尉马军五不能当我之一，然步军绝胜。”仪闻之，以为然。
金人屯密州北二十里，时出兵而南，仪御之。敌佯若不胜而退，仪易之；敌伺知懈，
至是引兵攻仪，马步俱进，方战，马军少却，既而分为两翼，直攻中军，仪犹不知，
众遂大溃。仪与京东经略安抚制置使刘洪道奔九仙山，金人又逼之，洪道以馀兵二
千奔海州，李逵、吴顺乃以密州降金。洪道过楚州，为郭中威所败，遂至真州。诏
仪即真州屯驻。
</p><p>
淮东副总管靳赛，以所部诣御营副使刘光世降，光世因以为将，就统其军。
</p><p>
庚寅，起居郎胡寅上疏曰：“世为陛下画七策为中兴之术：其一曰罢和议而修
战略。盖和之所以可讲者，两地用兵，势力相敌，利害相当故也，非强弱盛衰不相
侔所能成也。而其议则出于耿南仲，南仲依李邦彦，谐谑小人，不知远滤，分明植
党，必欲自胜。主战伐者，李纲、种师道两人而已。机会一去，国论纷然，中制河
东之师，必使陷没，以伸和议之必信。二帝远去，宗族尽徙，中原涂炭，至今益甚。
使其可和，则渊圣执德不回，驯致祸败，而陛下卑词厚礼，避地称臣，宜其少缓师
矣，何乃累年尚无效耶？若以为强弱绝不相侔，则自古徒步奋臂，无尺寸之地而争
帝王之图者，彼何人哉！伏望陛下明照利害之原，罢绝和议，刻意讲武，以使命之
币为养兵之费，此乃晋惠公征缮立圉之策，汉高祖迎太公、吕后之谋，断而行之，
庶几敌国知我有含怒必斗之志，沙漠之驾，或有还期。不然，则僻处东南，万事不
竞，纳赂则孰富于京室？纳质则孰重于二帝？饰子女则孰多于中原之佳丽？遣大臣
则孰加于汴京之宰辅？如此计出万全，而强敌之来日甚一日，陛下可以深长思矣。
其二曰置行台以区别缓急之务。或建康，或南昌，或江陵，审择一处以安太后、六
宫、百司，以耆哲谙练大臣总台，从事郎吏而下，不轻移易，其虚名无实，徒费国
用之所，一切省罢。陛下奉庙社之主，提兵按行，广治军旅，周旋彼此，不为定居，
惟侍从臣寮、帅臣监司、要害守牧，以时进退其贤不肖功罪之著明者。而馈饷之权，
自宜专责宰相，如汉委萧何以关中，唐委刘晏以东南；经制得人，加以岁月，量入
为出，何患无财！所谓宰相之任，代天理物，扶颠持危，其责甚重，非特早朝晚见，
坐政事堂，弊弊然于文具无益之末，移那阙次以处亲旧，济其私欲而已也。其三曰
务实效而去虚文。大乱之后，风俗靡然，丕变之者，则在陛下。夫将帅之材，智必
能谋，勇必能战。庸奴下材，本无智勇，见敌辄溃，无异于贼，赐予过度，官职逾
涯，将以收其心，适足致其慢者，任将之虚文也。分屯所在，无所别择，一切安养
姑息之，惟恐一夫变色，教习击刺，有如聚戏，纪律荡然，虽其将帅不敢自保者，
治军之虚文也。诏音出于上，虐吏沮于下，诳以出力自保，则调发其丁夫；诱以犒
设赡军，则厚裒其钱谷。弓材弩料、竹箭皮革，干涉军需之具，日日征求，因缘奸
弊，乃复蠲其租税，载之赦令，实不能免，苟以欺之者，爱民之虚文也。望陛下留
意实效，勿爱虚文。其四曰大起天下之兵。今宿卫单弱，国威销挫，乞早勾发京师
卫士赴行在，又降等杖于两浙、福建、江东、西、湖、南、北、四川、二广，抽拣
禁军，贡发充御营正兵，厚其月廪，精加训阅，陛下自将之。天子之军既强，则中
国之变自弭。其五曰定根本。自古图王霸之业者，必定根本之地。建康固是六朝旧
邦，但陛下之责，与晋元不同。陛下父兄在敌中无恙，其闻陛下登宝位也。必旦夕
南望曰：‘吾有子弟为中国帝王，吾之归庶有日矣！’而献谋者乃欲导陛下南狩，
别求建都之所，遂无复国之心。况今河北、河东之民，久知朝廷不复顾惜；而山东、
京西、淮甸，犹冀陛下未忍遽弃。若更迟延岁月，则为敌国者，所至皆然矣。臣愿
陛下先命吕颐浩、杜充分部诸将过江，广斥堠，治盗贼，自以精兵二三万为舆卫，
于稳密州郡速置营屋，以安存其老弱；陛下提兵渡江而北，遣使巡问父老，抚绥梃
刃之馀民。至于荆、襄，规模措置，为根本之地，犹汉高之于关中，光武之于河内。
况巡历往来，征伐四出，而所固守必争而勿失者，以荆、襄为重。陛下春秋方富，
非如昔人白首举事，诚能坚忍耸厉，坐薪尝胆，悠久为之而不能济，陛下聪明洞照，
必不谓然。其六曰选宗室之贤才者封建任使之。陛下之族，北辕者众矣，所幸免者
几何？黄潜善、郑?小人之见，为陛下以支子入继，又不缘传付之命，恐肺腑之间，
不无非望之冀，必曾进言恫疑虚喝，恐动宸心。故自南都以至维扬，诛窜之形，疑
忌之意，相寻继见，虽其罪戾或自贻戚，然亦恐未必尽出于治亲齐家之美意。宜渐
为茅土之制，星罗棋列，以慰祖宗在天之灵，以续国家如线之绪，使仇敌知赵氏之
居中国者尚如此其众，既失而复得者，非特陛下一人而已，则其横心逆谋，庶其少
息。其七曰存纪纲以立国体。今万物之原，本于陛下，苟力行孝弟，则天下忠顺者
来矣；好贤远佞，则天下名节者出矣；赏清白，则贪污者屏矣；崇行义，则奔竞者
息矣；旌能实，则谬诞者惩矣；贵忠厚，则残刻者远矣。苟反此道，则颓波日慢，
必至于糜烂而后已。至于文词之丽，言语之工，倒置是非，移易黑白，诚不宜任以
为浮薄之劝也。靖康二年，著作郎颜博文佞谀张邦昌，则曰‘非汤、武之干戈，同
尧、舜之禅让’；及为邦昌作请罪表，则曰‘仲尼从佛肹之召，本为兴周，纪信乘
汉王之车，固将诳楚’；博文，近世所谓能文之士也，其操术反覆如此。故廉耻道
消，四维大坏，则社稷随之，陛下有何利焉！迸人称中兴之治者，曰拨乱世反之正，
今日之事，反正而兴之在陛下，其遂凌迟不振，亦在陛下！”
</p><p>
疏入，品颐浩恶其切直，罢之。
</p><p>
辛卯，命尚书右仆射杜充兼江、淮宣抚使，领行营之众十馀万守建康，留中书
印岸充，统制官王民、颜孝恭、孟涓、刘经、鲁珏、殿前副都指挥使郭仲荀皆隶之，
又以御前前军统制王侄为之援。御前左国都统制韩世忠为浙西制置使，守镇江府；
太尉、御营副使刘光世为江东宣抚使，守太平及池州，光世仍受充节制。御营使司
都统制辛企宗守吴江县，御营后军统制陈思恭守福山口，统制官王琼守常州。时仲
荀虽已离京师，犹未至也。
</p><p>
壬寅，帝如浙西。
</p><p>
初，太白犯前星次，逼明堂才一舍，帝心甚惧。至是稍北，复归黄道，帝语宰
执曰：“天之爱君，犹父之于子，见其过告戒之，及其改则益爱之。”王綯曰：
“今夜必益远。”既而果然。
</p><p>
是日，帝发建康，遣户部侍郎叶份先按视顿涕。御前右军都统制张俊、御营使
司都统制辛企宗从上行。
</p><p>
时刘光世、韩世忠各持重兵，畏杜充严峻，论说纷纭。光世又上书言受杜充节
制有不可者六，帝怒，趣令过江，且诏毋令光世入殿门。光世皇恐受命，帝喜，赐
以银合汤药。
</p><p>
光世得杨惟忠所失空头黄敕，即以便宜复郴州编管人王德武略大夫、閤门宣赞
舍人，充前军统制，德行至潭州而还。
</p><p>
先是邵青以舟师扰楚、泗间，后受江东帅司招安，充因以青为平江措置司水军
统制。时江、浙人皆倚充为重，而充日事诛杀，殊无制御之方，识者为寒心焉。
</p><p>
甲辰，帝次镇江府。
</p><p>
乙巳，宣抚处置使张浚自建康至襄陽，留二十日，召帅守监司，令预储蓄以待
帝西行。
</p><p>
浚方搜揽豪杰以为用，以泾州防御使、新除御营使司提举一行事务曲端在陕西，
屡与敌角，欲仗其威声，承制拜端威武大将军、宣州观察使，充本司都统制。登坛，
将士欢声雷动。端退，谓人曰：“使刘平子在，端安敢居此！”平子，濮陽刘铨也，
靖康末，以知怀德军死事。
</p><p>
刘豫遣人说东京副留守上官悟，令降于金，悟斩其使；豫乃赂悟之左右乔思恭、
宋颐与之同说，悟复斩之。
</p><p>
九月，丙午朔，日有食之。故事，日食不视朝。吕颐浩言：“今车驾巡幸，事
务至繁。”乃以晚朝进呈公事。
</p><p>
是日，帝至登云门外阅水军。时谍报金人破登、莱、密州，且于梁山泊造舟，
恐由海道以窥江、浙。初，命杜充居建康护诸将，至是辅臣言：“建康至杭州千里，
至明、越又数百里，缓急禀命，恐失事机，请以左军都统制韩世忠充两浙、江、淮
守御使，自镇江至苏、常界，圌山、福山诸要害处，悉以隶之。”帝曰：“未可。
此曹少能深识义理，若权势稍盛，将来必与社充争衡，止令兼圌山足矣。”
</p><p>
己酉，帝次常州；庚戌，次无锡县。周望言：“昨晚望天象，牛宿光明，正在
东南。敌骑不渡江，第恐扰关陕、襄、邓，为五路灾尔。”帝曰：“大率皆本《晋
·天文志》。本朝自祖宗禁星纬之学，故自太史外，世罕知者。金人不禁，其人往
往习知之。”
</p><p>
辛亥，帝次平江府。
</p><p>
壬子，金人降单州，取兴仁府，遂破南京。守臣直徽猷阁凌唐佐为所执，金人
因而用之。
</p><p>
癸丑，端明殿学士、签书枢密院事周望充两浙、荆、湖等路宣抚使。
</p><p>
时尚书左仆射吕颐浩，请自留平江督诸将拒战，而命望驻兵鄂渚以控上流。既
而帝以颐浩不可去行在，乃以望为两浙宣抚使，总兵守平江府。
</p><p>
诏江东宣抚使刘光世移屯江州。时隆祐皇太后在南昌，议者以为自蕲、黄渡江，
陆行二百馀里可至。帝忧之，遂命光世自姑孰移军，以为南昌屏蔽。
</p><p>
丙辰，迪功郎张邵为奉议郎、直龙图阁、假礼部尚书，充大金军前通问使；起
复武翼郎杨宪为武义大夫，副之。
</p><p>
时将复遣使入金，邵以上书得见，因请行。邵自楚渡淮，则逢金军，遂见左监
军完颜昌于昌邑，前御史中丞秦桧在焉。知莱州吴鉌者，宣和间为太学生，与邵善，
昌使与邵饮酒，鉌颇有德色。初，邵之至军也，昌责邵礼拜，邵不从，昌怒，使人
拘入昌邑。久之，宪与其从者谋欲共杀监己者，脱身来归；事泄，金人执宪，鞭之，
与其徒囚祚山寨土牢，邵以不同谋得免。
</p><p>
高丽请入贡，诏不许。给事中兼直学士院汪藻草诏，略曰：“坏晋馆以纳车，
庶无后悔；闭玉关而谢质，匪用前规。”帝大善之，以为得体。
</p><p>
金人攻沂州，守臣以城降。
</p><p>
壬申，耿静言：“太微垣在午，推步今岁荧惑躔次方在己未，应至太微垣。”
帝曰：“此人不深知。朕夜以星图仰张殿中，四更亲起，见其已至，昨夜已退二度
半。”吕颐浩曰：“宋景出人君之言三而荧惑退舍，或者疑焉。陛下寅畏，天应之
速如此，信传记之非虚也。”
</p><p>
甲戌，金陕西都统洛索大合兵渡渭，攻长安。是日，经略使郭炎遁去。
</p><p>
是秋，金元帅府复试辽国及两河学人于蔚州；辽人试词赋，河北人试经义。始
用契丹三岁之制，初乡荐，次府解，次省试，乃曰及第。时有士人不愿赴者，州县
必根刷遣之。云中路察判张孝纯主文，得赵洞、孙九鼎诸人。九鼎，忻州人也，宣
和间尝游太学，入金五年始登第。
</p><p>
金诏枢密院分河间、真定为河北东、西路，平陽、太原府为河东南、北路。去
中山、庆源、隆德、信德、河中府名，复旧州名。去庆成军名，复旧县名。改安肃
军为徐州，广信军为遂州，威胜军为沁州，顺安军为安州，永宁军为宁州，升乐寿
县为乐寿州，降北平军为永平县。
</p><p>
青州观察使李邈，留金三年，金欲以邈知沧州，笑而不答。及髡发令下，邈愤
诋之，金人以挝击其口流血，复吮血噀之。翼日，自祝发为浮屠，金人大怒，命击
杀之。邈将死，颜色不变，谓行刑者曰：“愿容我辞南朝皇帝。”拜讫，南向端坐
就戮，燕山之人皆为流涕。邈，清江人，家世业儒，其母，曾巩女兄弟也。后秦桧
还，言其忠，赠昭化军节度使，谥忠壮。
</p><p>
初，宣武卒阎进，从硃弁出使，至是逃归，为逻者所获，西京留守高庆义而释
之。进逃遁至三，乃见杀，进南向受刃而毙。保义郎李舟者，被拘，髡其首，舟愤
懑，一夕死。
</p><p>
冬，十月，戊寅，帝发平江府。自渡江以来，驾后诸军多乘势为乱，至是诏驾
后诸军先发，独以禁卫诸班扈跸，由是平江得安。
</p><p>
癸未，帝至临安府。
</p><p>
丙戌，执政登御舟奏事，吕颐浩曰：“陛下迩来圣容清癯，恐以艰难，圣虑焦
劳所致。然愿以宗庙社稷付托之重，少宽圣抱以图中兴。”帝曰：“朕尝夜观天象，
见荧惑星次稍差，食素已二十馀日，须俟复行轨道，当复常膳。”
</p><p>
辛卯，李成陷滁州。
</p><p>
先是李成攻琅琊山寨，知滁州、中奉大夫向子亻及遣僧智修持书遗成通好，且
犒师，成不从，攻之益急。寨中惟有涧水，不足以供数万人之食，军中皆食炒米，
多得渴疾，于是往往越城遁。鸦觜山高而逼，城成，累土运薪，填其坳处，遂与城
平。是日，贼攻城，大肆杀掠，沟涧流血，成执子亻及杀之，尽取强壮以充军。
</p><p>
壬辰，帝至越州，入居州廨，百司公寓。
</p><p>
戊戌，知枢密院事、宣抚处置使张浚至兴元，上奏曰：“汉中实天下形势之地，
号令中原，必基于此。谨于兴元积粟理财以待巡幸，愿陛下早为西行之谋，前控六
路之师，后据西川之粟，左通荆、襄之财，右出秦、陇之马，天下大计，斯可定矣。”
</p><p>
浚治兵兴元，欲易置陕右诸帅，乃徙端明殿学士、知熙州张深知利州，充利州
路兵马钤辖、安抚使，而以明州观察使刘锡代之。于是徽猷阁直学士、知成都府卢
法原去利州路兵马钤辖，不兼利路，置帅成都。帅臣不兼利路自此始。既而赵哲帅
庆，刘锜帅渭，孙渥帅秦，于是诸路帅臣悉用武人矣。锜，锡弟也。
</p><p>
张浚又以武功大夫、忠州防御使、本司前军统制王彦为利州路兵马钤辖。浚初
至汉中，问诸将以大举之策，彦曰：“陕西兵将，上下之情皆未相通，若少有不利，
则五路俱失。不若且屯兵利、阆、兴、洋以固根本，若敌人来侵，则檄诸将帅互为
应援以御敌，若不捷亦未至为大失也。”时浚之幕客皆轻锐，闻彦之言，相视而笑。
彦以言不行求去，故浚因而授之。
</p><p>
是日，金人破寿春府。
</p><p>
时金人大起燕、云、河朔民兵南侵，又使万户尼楚赫、布尔喝苏、托卜嘉、王
伯隆等将女直、渤海、汉军，以宗弼为统帅。
</p><p>
初，邓绍密既死，淮西提点刑狱、閤门宣赞舍人马识远代知府事。识远不开门，
司法参军王尚功闻之，夜见识远，说以迎降，识远拒不可。府人藉藉言郡守有异志，
识远惧不敢出，以印授通判府事、朝散郎王摅，即自为降书，启城迎拜。金人亦不
入城，但邀识远至军中三日。已而以其将周企知府事，遂南行。
</p><p>
修武郎宋汝为奉诏副京东转运判官杜时亮使金请和，行至寿春，遇完颜宗弼军，
不克与时亮会，汝为独驰入金壁，奉上国书。宗弼怒，命执之，欲加戮辱，汝为色
不变，曰：“一死固不辞，然衔命出疆，愿达书吐一词，死未晚。”宗弼顾汝为不
屈，遂解缚，延之坐，且问其邑里，谓左右曰：“此山东忠义士也。”以金帛酒食
遗之，命引至东平见刘豫。汝为曰：“愿伏剑为南朝鬼，岂忍背主，不忠于所事！”
宗弼亦感叹，遂留之军中。
</p><p>
庚子，金人攻黄州，守臣直龙图阁赵令{山成}死之。
</p><p>
先是张用屯光州境内，沿淮为栅，上下百里，尽收禾稼入寨中，储蓄甚富，光
州患之。及敌闻隆祐皇太后驻南昌，欲自蕲、黄济，乃遣精骑五百直攻其寨，用之
众数万悉奔散，金人遂焚用积聚，径趋黄州。敌之未至也，令{山成}以内艰去，诏
移州治武昌县，命下而令{山成}起复。前一日辰刻，敌攻黄州，守衙军校晏兴得其
木笴凿头箭，遣军士潘明浮江白令{山成}，令{山成}视之，惊曰：“金兵也。”夜
半，以官军渡江入黄。金人治兵攻城，翼日，城破，令{山成}在西壁被执。金犹欲
降之，令{山成}大骂曰：“汝辈杀害生灵，我虽死不屈。”金人饮以酒，令{山成}
挥之，又衣以战袍，令{山成}骂不绝口，遂敲杀之。兵马都监王达、军事判官吴源、
巡检刘卓，皆为所杀。令{山成}守黄逾再岁，群盗李成、丁进、张遇、贵仲正之徒
俱不能犯，至是卒以节死。事闻，赠徽猷阁待制，谥曰忠愍。
</p><p>
辛丑，张浚承制以朝请郎、同主管川陕茶马盐牧公事赵开兼宣抚司随军转运使，
专一统领四川财赋。开言：“蜀民已困，惟榷率尚有盈馀，而贪猾认以为己私。惟
不恤怨詈，断而行之，庶救一时之急。”浚以为然，于是大变酒法。自成都始，先
罢公帑，卖公给酒，即旧扑买坊场所置隔槽，听民以米赴官自酿。每一斛，输钱三
千，头子钱二十二，多寡不限数。明年，遂遍四路行其法。夔路旧无禁酒，开始榷
之。旧四川酒课岁为钱一百四十万缗，自是递增至六百九十馀万缗。
</p><p>
是日，金人自黄州济江。
</p><p>
初，金人得岸下小舟，其数不多，乃毁民居为筏，以舟引之而行。集英殿修撰、
荆湖沿江措置副使王羲叔，闻敌逼黄州，引舟遁去。金人遂渡江，凡三日，济江尽
绝。时江东宣抚使刘光世在江州，日与朝奉大夫韩梠置酒高会，无有知敌至者。比
知之，以为蕲、黄间小盗，遣前军统制王德拒之于兴国军，始知为金人至，遂遁。
梠，粹彦子，宣和末为户部侍郎，责黄州安置。于是金人自大冶县径趋洪州。
</p><p>
癸卯，李鄴被旨造明举甲，每副工料之费凡八千缗有奇。帝召大将张俊、辛企
宗示之曰：“是甲分毫以上，皆生民膏血，若弃掷一甲叶，是弃生民方守之肤。诸
军用之，当思爱惜。”时王綯在侧，曰：“陛下爱民如此，凡百臣下，当体此意。”
</p><p>
是月，盗入宿州，保义郎、权通判州事盛修己守节不屈，为所害。久之，州人
为之请，遂赠武翼郎、閤门宣赞舍人，封表其墓。
</p><p>
十一月，乙巳朔，金人攻庐州，守臣徽猷阁直学士、淮南西路安抚使李会以城
降。
</p><p>
先是王善自淮宁分军由宿、亳而南，无驻兵之地，遂犯庐州，闻金人至，乃移
屯于巢县，既又以其众降。金遂拘善于军中，尽散其众。其将祝友、张渊辈各以所
部行，自是两淮皆被善馀党之扰矣。
</p><p>
初，閤门宣赞舍人韩世清在蕲州，州人请以为兵马钤辖，帝许之，仍以世清兼
蕲、黄、光、江州、兴国军都巡检使。世清闻金渡江，是日，将吏会于州沼。世清
有酒，即取黄衣，被兵马钤辖赵令晙于东厅，俾令晙即皇帝位。令晙号呼不听，褫
其黄衣。知蕲州、朝请郎甄采等共劝之，世清乃止。
</p><p>
丁未，以帝至越州，命释诸路徒以下囚，罢邠州岁贡火箸、襄陽漆器、象州藤
合、扬州照子之属。
</p><p>
初，未行钞盐以前，两浙民户，每丁辟给蚕盐一斗，令民输钱一百六十六，谓
之“丁盐钱”。皇祐中，许民以?绢从时价折纳，谓之“丁绢”。自行钞法后，官
不给盐，每丁增钱为三百六十，谓之“身丁钱”。大观中，始令三丁输绢一匹，时
绢直犹贱，未有陪费。其后物价益贵，乃令民每丁输绢一丈，绵一两。军兴丁少，
遂均科之，民甚以为患。至是听五等下户以为半折帛、半纳见钱。于是岁为绢二十
四万匹，绵百万两，钱二十四万缗。
</p><p>
勘会宋齐愈所犯当置于法，然已经大赦，只缘憎爱之私，致抵极刑，可追复通
直郎，仍与一子恩泽。勘会责授单州团练副使、昌化军安置李纲，罪在不赦，便不
放还，缘累经恩赦，特许自便。纲行至琼州而还。
</p><p>
初，京西制置使程千秋既军襄陽，有剧盗曹端者，自京城聚众，扰于京西，号
“曹火星”，千秋遣人招之，屯于城下。是时桑仲在唐州，尽取强壮为兵，唐州之
民在桐柏者，先为董平攒集；其不属平者，进退无所依，皆尽室归仲。仲之众渐盛，
遂自光化军而南；千秋亦招之，屯汉水之北。始，范琼讨李孝忠，至襄陽，留五百
兵戍守，使东南第五将徐彦领之。仲故识彦，遗以刀，千秋怒其通寇。是日南至，
诸将入贺，酒三行，千秋叱彦起，数其与仲通书之罪，遂斩之。仲怒，引兵犯襄陽，
千秋命端出师，并檄知邓州谭兗为援。端与仲遇于高车，急击之，仲败，稍引退。
会兗遣骑兵策应，千秋赏其精锐，端愠，遂率众军于中庐、南漳之间。仲谍知，整
众复进，至孛罗冈，与马军遇。冈地坡仰而有低林，非骑兵之利，邓州兵大败，仲
进薄襄陽。千秋公安亲随兵，未尝历行陈，皆轻跳，欲出战，千秋不许，至于再三，
乃令战。亲随兵无器甲，仲以马军数百伏路两傍，俟其过未尽，即突出，大呼令坐，
以棍杖次第敲杀之；统制官贵仲正等闻之，遁去。千秋弃城奔中庐，仲遂据襄陽。
千秋密遣人说端裨将王辟使杀端，端军多溃；惟后军李忠寨差远独不散，自称权京
西南路副总管，与其待冠白巾，声言为端报仇。千秋不可居，乃自金州入蜀。贵仲
正以溃卒寇荆南，兵马钤辖、武功郎渠成与战，杀之。提点刑狱公事李允文在郢，
亦不能守，引所部往鄂州。于是京西列城皆为仲所据。
</p><p>
戊申，金宗弼攻和州，守臣李俦以城降。
</p><p>
时奉使催纵从行官属卢伸自北逃归，宗弼得归朝官程晖，令携招降书，与伸皆
赴行在。
</p><p>
己酉，宣抚处置使张浚，以便宜曾印钱引一百万缗以助军食，其后八年间，累
增二千五十四万缗。浚又置钱引务于秦州，以佐边用。
</p><p>
是日，金人破无为军，守臣朝散大夫李知几挈其帑藏与其民俱渡江南归，历陽
县丞王之道率遗民据山泽以守。之道，无为人也。
</p><p>
庚戌，金人攻采石渡，知太平州郭伟率将士拒敌，败之；翼日，又败之。金人
退，攻芜湖，伟又败之，金人趋马家渡。
</p><p>
壬子，隆祐皇太后退保虔州。
</p><p>
前数日，江西转运司得报，敌骑至大冶县，未辩虚实。会江东宣抚使刘光世驰
轻骑以闻，翼日，乃知敌至。滕康、刘珏共议奉太后及近上妃嫔陆行，馀皆舟行，
百官从便路起发。集英殿修撰、江西安抚制置使、知洪州王子献，弃城遁走抚州，
众推土人朝请郎李积中权州事。于是中书舍人李公彦、徽猷阁待制、权兵部侍郎李
擢皆遁，司勋员外郎冯楫匿庐山佛舍，郎官以下多潜去者。既而楫贻书光世，劝以
出兵掩敌，大略言：“金人深入，最兵家之忌。又进则拒山，退则背江，百无一利。
而敢如此横行者，以前无抗拒，后无袭逐，如入无人之境，故无所忌惮，非敌之能
也。观村人之强壮者尚敢与之敌，其间胜负亦或相半，岂有国家素练之兵，反不如
者？但望风畏之耳，实不足畏也。太尉傥选精兵万人，厚立赏格，自将而来洪州等
处援救，开一路令归，伏兵于前而掩之，可使匹马不还。”光世不能用。
</p><p>
丁巳，金人破六合县，又破临江军，守臣中奉大夫、直秘阁吴将之遁去。将之，
吴兴人也。
</p><p>
戊午，金人攻洪州，权知州事李积中以城降。
</p><p>
贼刘忠犯蕲州，蕲、黄都巡检使韩世清与战，破之，忠遂转入湖南。
</p><p>
庚申，金人破真州，守臣向子忞弃城保沙上，其所携金帛，悉为韩世忠所夺。
</p><p>
辛酉，隆祐皇太后至吉州。
</p><p>
壬戌，金人自马家渡济江。
</p><p>
初，完颜宗弼既破和州，与叛将李成同攻乌江县，尚书右仆射、江淮宣抚使杜
充在建康，谍言成师老可击，充遽遣兵，而金师已大入。充闻金且至，以其兵六万
人列戍江南岸，而闭门不出，统制官岳飞泣谏，请视师，充不从。会将官张超失守，
金人遂过江，充急遣都统制陈淬率飞及刘纲等十七人将兵三万人与战，又命御营前
军统制王侄以所部万三千人往援。金人攻溧水县，尉潘振死之。
</p><p>
癸亥，保宁军承宣使、主管侍卫步军司公事闾勍，奉迎祖宗神御至越州，诏奉
安于天庆观。
</p><p>
甲子，陈淬与宗弼遇于马家渡，凡战十馀合，胜负略相当。侄引西兵先遁，淬
孤军力不能敌，还屯蒋山。水军统制邵青以一舟十八人当金人于江中，舟师张青中
十七矢，遂退于竹筱港，统赤心队朝请郎刘晏所部走常州。浙西制置使韩世忠在镇
江，悉所储之资，尽装海舶，焚其城郭。既闻金人南渡，即引舟之江陰，知江陰军
胡纺厚待之。
</p><p>
先是侄部将辅逵在东陽，被檄策应，侄与遇中途，曰：“已失渡口。”遂与逵
引其军自信州入闽，所过大扰。
</p><p>
丁卯，金人攻吉州，知州事直龙图阁杨渊弃城去。
</p><p>
隆祐皇太后离吉州，至争米市。金人遣兵追御舟，有见金人于市，乃解维夜行，
质明，至太和县。舟人耿信及龙神卫四厢都指挥使杨惟忠所领卫兵万人皆溃，其将
傅选、司全、胡友、马琳、杨皋、赵万、王琏、柴卞、张拟等九人，悉去为盗，乘
舆服御物皆弃之，钦先孝思殿神御颇有失者。内藏库南郎金帛，为盗所攘，计直数
百万，宫人失一百六十人。惟忠与权知三省枢密院滕康、刘珏皆窜山谷中，兵卫不
满百，从者惟中官何渐、使臣王公济、快行张明而已。金人追至太和县，太后乃自
万安舍舟而陆，遂幸虔州。后及潘贤妃皆以农夫肩舆，宫人死者甚众。
</p><p>
从事郎、三省枢密院干办官刘德老，亦为敌所杀，后官其家一人。先是康、珏
为干办官汪若海、何大圭所间，二人不和，遂有兵火之祸。溃兵之作乱也，知永丰
县、承议郎赵训之，尉、修职郎陈自仁为所害。后赠训之直秘阁，自仁通直郎。
</p><p>
时金分兵攻抚州，守臣王仲山以城降，金以其子权知州事，令括管内金银赴洪
州送纳。及攻袁州，守臣显谟阁侍制王仲嶷亦降。仲山，珪子；仲嶷，仲山兄也。
</p><p>
金人攻六安军，知军事边琪降，金人遣北军三百人屯城中，不杀不掠。已又破
建平县。
</p><p>
己巳，帝发越州，次钱清堰，夜，得杜充败书。帝如浙西迎敌，侍御史赵鼎力
谏，以为众寡不敌，不若为退避之计。帝谓吕颐浩曰：“事迫矣，若何？”颐浩曰：
“金人以骑兵取胜，今銮舆一行，皇族、百司官吏、兵卫、家小甚众，皆陆行山险
之路，粮运不给，必致生变。兼金人既渡浙江，必分遣轻骑追袭。今若车驾乘海舟
以避敌，既登海舟之后，敌骑必不能袭我；浙江地热，敌亦不能久留。俟其退去，
复还二浙，彼入我出，彼出我入，此正兵家之奇也。”帝沈吟久之，曰：“此事可
行，卿等熟议。来日，召侍从、台谏至都堂，参议可否。”庚午，帝还越州，遂定
策航海，乃移四明。颐浩奏令从官已下各从便去，帝曰：“士大夫当知义理，岂可
不扈从！若如此，则朕所至，乃同寇盗耳。”于是郎官已下，或留越，或径归者多
矣。
</p><p>
辛未，金人破建康。
</p><p>
初，宗弼既济江，士马皆集，遂鼓行逼城下。户部尚书李棁与显谟阁直学士、
沿江都制置使陈邦光具降状，遣人即十里亭投之。宗弼喜曰：“金陵不烦攻击，大
事成矣！”
</p><p>
宗弼入建康，邦光率官属出门迎拜，通判府事、奉议郎杨邦乂不从，大书其衣
曰：“宁作赵氏鬼，不为它邦臣。”既见，邦乂独不拜。遣人诱以官，以首触阶求
死，宗弼不能屈。
</p><p>
居民争出城，取蒋山路而去。金人驰骑往蒋山遮其路，约居民复回城中。
</p><p>
癸酉，帝发越州。
</p><p>
是日，金人攻建昌军。
</p><p>
先是金既破抚州，遣人赉檄谕降。守臣方昭，虑为军民所胁，以印授承事郎、
通判军事晁公迈而去。未几，公迈亦以募兵为词而出，众推承信郎、兵马监押蔡延
世以守。
</p><p>
公迈，任城人，尝为少府监主簿。延世，建昌人，本太学诸生。先是金人既入
洪，遣十人持檄至城下，延世尽斩之。及是敌兵临城，问十人所在，延世示之以其
首。金人怒，求战，延世击却之。公迈归，延世拒不纳，遂领军事。公迈坐罢去。
</p><p>
甲戌，奏议郎、通判建康府杨邦乂为金人所杀。
</p><p>
前一日，金帅与李棁、陈邦光燕，乐方作，召邦乂立堂下。邦乂见棁、邦光，
叱之。宗弼再引邦乂，邦乂不胜愤，遥望大骂，宗弼大怒，击杀之，剖腹，取其心。
邦乂死年四十四，初赠直秘阁，官其二子，赐田二顷。后谥忠襄。
</p><p>
十二月，戊寅，徽猷阁待制、知镇江府兼渐西安抚使胡唐老为军贼戚方所杀。
</p><p>
方勇悍善射，初为教骏卒，军兴，盗起，在九朵花行伍中，未知名。方杀其为
首人，遂率众赴建康，归杜充，充以为准备将。建康失利，诸军皆散，方率溃卒数
千走金坛县。时镇江无兵，独倚浙西制置使韩世忠军为重。世忠既去，唐老力不能
拒，因抚定之。方欲引兵犯临安，妄言赴行在，请唐老部众以行，唐老不从，为所
害，主管安抚司机宜文字、迪功郎郑凝之亦以兵死。后赠唐老徽猷阁直学士，谥定
愍，官凝之家一人。
</p><p>
己卯，帝次明州。提领海船张公裕奏已得千舟，帝甚喜。王綯曰：“岂非天邪！”
先是监察御史林之平，自春初遣诣泉、福召募闽、广海舟，为防托之计，故大舟自
闽中至者二百馀艘，遂获善济。
</p><p>
辛巳，金欠破广德军。
</p><p>
时宗弼既得建康，区处已定，乃率众自溧水路径趋临安，道路之人，但知溃卒
为乱，不虞金人之至也。金游骑至广德军，周烈遣人迎之，且许其犒军，约以毋扰，
宗弼许之。俄顷，传箭至，招其投拜，烈大惊，索马而奔，遂破其城，烈为金人所
杀。
</p><p>
壬午，金人攻安吉县，知县事曾绰聚乡兵往石郭守隘，或视其矢曰：“金人也。”
乡兵皆弃纸甲竹槍而遁。金人入县，遂焚之。
</p><p>
江淮宣抚司溃卒李选，号“铁爪鹰”，与其徒数千攻陷镇江府。
</p><p>
是日，定议航海避敌。执政请每舟载六十卫士，人不得过两口，卫士皆曰：
“我有父母，有妻子，不知两者如何去留？”诉于主管禁卫入内内侍省都知陈宥，
宥不能决。宰相吕颐浩入朝，卫士张宝等百馀人遮道，问以欲乘海舟何往，因出语
不逊，颐浩诘之曰：“班直平日教阅，何尝有两箭上贴！今日之事，谁为国家死战
者？”众欲杀颐浩，参知政事范宗尹曰：“此岂可以口舌争？”引其裾入殿门。门
闭，众不得入，帝谓辅臣曰：“闻人事纷纷，不欲入海，缓急之际，岂可如二圣不
避敌，坐贻大祸。今以御笔谕之。”颐浩与参知政事王綯捧御案近御座前，上御翰
墨抚谕中军，人情稍定，遂三呼于殿门外。帝密谕宰执曰：“此辈欲沮大事，朕今
夕伏中军甲士五百人于后苑，卿等翼日率中军入朝，捕为首者诛之。”颐浩退，密
谕中军统制辛企宗及亲军将姚端，令为之备。
</p><p>
癸未，执政早朝，命御营使司参议官刘洪道部兵在宫门防变，而中军及姚端已
整娖于行宫门外。二府引中军入，遇直宿兵卫，皆擒之。其徒惊溃，或升屋，或逾
墙遁去。帝自便殿御介胄，引伏兵出，弯弓手发二矢，中二人，坠于屋下。其众骇
惧，悉就擒。帝命召颐浩至都堂，诘为首者以奏，其馀皆囚之。
</p><p>
甲申，诛卫士张宝等十七人于明州市。
</p><p>
乙酉，金宗弼攻临安府，钱塘令硃跸率民兵迎战，伤甚，犹叱左右负己击敌。
守臣浙西同安抚使康允之，未知为金人，遣将迎敌于湖州市，得二级，允之视之曰：
“金人也！”遂充城遁，保赭山。时直显谟阁刘诲自楚州赴召，在城中，军民推之
以守。
</p><p>
己丑，帝如定海县，御楼船，诏止以亲军三千馀人自随，百官有司，随便寓浙
东诸郡。时上既废诸班直，独神武中军辛永宗有众数千，而御营使吕颐浩之亲兵将
姚端众最盛，上皆优遇之。晚朝，二府登舟奏事，参知政事范宗尹曰：“敌骑虽百
万，必不能追袭，可以免祸矣。”上曰：“惟断乃成此事也。”
</p><p>
诏行在诸军支雪寒钱。自是遂为故事。
</p><p>
是日，金人破临安府。
</p><p>
初，宗弼既围城，遣前知和州李俦入城诏谕。俦与权府事刘诲善，至是服金衣
冠而来，二人执手而言，俦欷歔不能止。有唱言诲欲以城降金者，军民因杀诲。是
晚，城破，钱塘令硃跸在天竺山，亦遇害。宗弼留杭州，遣将追袭。
</p><p>
庚寅，扈从泛海者，宰执外惟御史中丞赵鼎、右谏议大夫富直柔、权户部侍郎
叶份、中书舍人李正民、綦崈礼、太常少卿陈戬六人，而昕夕密卫于舟中者，御营
都统制辛企宗兄弟而已。时留者有兵火之虞，去者有风涛之患，皆面无人色。
</p><p>
辛卯，帝次定海县。癸巳，帝至昌国县。
</p><p>
甲午，右监门卫大将军、眉州防御使、知南外宗正事士樽言：“自镇江募海舟，
载宗子及其妇女三百四十馀人至泉州避兵，乞下泉州应副请给。”许之。于是秘阁
修撰、知西外宗正事令，亦自泰州、高邮军迁宗子等百八十人至福州避兵，已而又
移潮州。
</p><p>
乙未，金人屠洪州。
</p><p>
丙申，浙西制置使韩世忠以前军驻通惠镇，中军驻江湾，后军驻海口。世忠知
金人不能久，大治战舰，俟其归而击之。
</p><p>
浙东制置使张俊，自越州引兵至明州。俊军士在明州颇肆卤掠，时城中居民少，
遂出城以清野为名，环城三十里皆遭其焚劫。
</p><p>
资政殿学士、新知鼎州范致虚薨于岳州。
</p><p>
戊戌，金人破越州。
</p><p>
初，两浙宣抚副使郭仲荀在越州，闻敌破临安，遂乘海舟潜遁。知越州、充两
浙东路安抚使李鄴，遣兵邀于浙江，三捷。既而众寡不敌，鄴乃用主管机宜文字、
宣教郎袁潭计，遣人赉书降。
</p><p>
敌引兵入城，以巴哩巴为守。亲事官唐琦，袖石击巴哩巴不中，诘之，答曰：
“欲碎尔首，死为赵氏鬼耳！”巴哩巴曰：“汝杀我奚益，胡不率众救汝主？”琦
曰：“在是汝为尊，故欲杀汝耳。”巴哩巴叹曰：“使人人如此，赵氏岂至是哉！”
琦顾鄴曰：“汝享国厚恩，今若此，非人也！”声色俱厉，不少屈。巴哩巴杀之。
后为立祠，名旌忠。
</p><p>
初，鄴之降也，提点刑狱公事王翿遁居城外，寮吏皆迎拜。朝散郎、新通判温
州曾怘监三江寨，独拒敌不屈。敌驱翿至城内，执怘，并其家杀之，惟惟子崈得免。
怘，{且心}兄也。事平，特命弟怘怤及崈以官。
</p><p>
金宗弼使富勒浑追南师，及于会稽之东关，败之，遂渡曹娥江。
</p><p>
己亥，徽猷阁直学士、知平江府汤东野，奏杜充自真州至天长军，与刘位、赵
立会合。
</p><p>
先是立以右武大夫、忠州刺史知徐州，朝廷闻金人入侵，诏诸路兵援行在。立
以徐州城孤，且乏粮，不可守，乃率亲兵、禁、民兵约三万人南归。会知楚州刘诲
已赴召，宣抚使杜充以楚州阙守，命立率所部赴之。
</p><p>
立至临淮，被充之命，兼程至龟山。时金左监军完颜昌围楚州急，立斩刈道路
乃能行。至淮陰，与敌遇，其下以山陽不可往，劝立归彭城，立奋怒，嚼其齿曰：
“正欲与金人相杀，何谓不可！”乃令诸将曰：“回顾者斩！”于是率众先登，自
旦至暮，且战且行，出没敌中，凡七破敌，无有当其锋者，遂得以数千人入城，而
后军孟成、张庆，皆以所部渡淮北去。方其入城也，立口中流矢，贯其两颊，口不
能言，以手指挥，军士皆憩而拔其矢。立之未至也，通判州事、直秘阁贾敦诗欲以
城降，至是乃止。
</p><p>
李鄴之未降也，上奏，言金分兵自诸暨趋嵊县，径入明州。是日奏至，乃议移
舟之温、台以避之。
</p><p>
庚子，帝发昌国县。
</p><p>
先是金分兵攻馀姚，知县事李颖土募乡兵数千，列旗帜以捍敌，把隘官陈彦助
之。金人既不知其地势，又不测兵之多寡，为之彷徨不敢进者一昼夜，由是帝得以
登舟航海。进颖士两官，擢通判越州。
</p><p>
癸卯，浙东制置使张俊与金人战于明州，败之。
</p><p>
先是金兵追袭至城下，俊遣统制官刘定战于高桥，兵少却，其将党用、邱横死
之。统制官杨沂中、田师中、统领官赵密皆殊死战，主管殿前司公事李质率所部以
舟师来助，知州事刘洪道率舟兵射其傍，遂败之。金人自城下呼请遣人至寨中计事，
俊令小校徐姓往。敌释甲与语，欲招之降，俊拒之。
</p><p>
是月，隆祐皇太后命统制官杨琪军临江军，张忠彦屯吉州，以为行宫声援。
</p><p>
金陕西诸路都统洛索将数万众围陕府，守将李彦仙悉力拒之。
</p><p>
初，彦仙在陕，增陴浚隍，利器械，积粮食，鼓士气，且战且守，人心益坚固
可用。又尝渡河与金人战蒲、解间，民皆陽从金人而陰归彦仙。敌必欲下陕州，然
后并力西向。彦仙亦自料金人必并兵来攻，即遣人诣宣抚处置使张浚求三千骑，俟
金人攻陕，即空城渡河、趋晋、绛、并、汾，捣其心腹，金人必自救，乃由岚、石
西渡河，道鄜、延以归，浚不从。浚贻书劝彦仙空城清野，据嶮保聚，俾敌无所掠，
我亦无伤，俟隙而动，庶乎功成，彦仙亦不从，守城之意益坚。至是洛索、尼楚赫
及知府州折可求合兵来攻，颜仙以死拒之，且告急于浚。
</p><p>
李成知金人已南渡，自滁州率众往淮西。时成之党周虎据芜湖，水军统制邵青
与战，一日七败。参议魏曦，以小舟观战于中流，既而告青曰：“吾知所以胜矣，
彼以红巾软缠，与我之号同，与我战则不能分彼我，所以必败。宜易其号，则胜矣。”
青然之，乃令其徒更作钻风角子，一战胜虎，青遂据芜湖。
</p><p>
初，杜充之众既溃，其统制官岳飞、刘经，自芳山引众入广德军。后军扈成驻
于金坛县，为戚方所杀。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86713.html' class='pagedaohang'>【上一篇】<i>:卷第一百○七 【宋纪一百七】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86711.html' class='pagedaohang'>【下一篇】<i>：卷第一百○五 【宋纪一百五】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>