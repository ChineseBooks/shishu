<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第六十九 【宋纪六十九】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第六十九 【宋纪六十九】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86750.html' class='pagedaohang'>【上一篇】<i>:卷第七十 【宋纪七十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86748.html' class='pagedaohang'>【下一篇】<i>：卷第六十八 【宋纪六十八】</i></a></span>
</ul>
<div class="articleContent" id="articleContent"> <p>
起玄黓困敦正月，尽昭陽赤奋若十二月，凡二年。


</p><p>
○神宗体元显道法古立宪帝德王功英文烈武钦仁圣孝皇帝熙宁五年（辽咸雍八
年）
</p><p>
春，正月，辽北部叛，乌库德?寽勒部详衮耶律巢率师进讨，癸未，遣使奏捷。
辽主以战多杀人，饭僧于南京、中京。
</p><p>
甲申，辽主如鱼儿泺。
</p><p>
己丑，诏听降羌归国。
</p><p>
己亥，置京城逻卒，察谤议时政者，收罪之。
</p><p>
辛丑，司天监灵台郎亢瑛言：“天久陰，星失度，宜罢免王安石。”帝以瑛状
付中书，安石遂谒告。诏刺配英州牢城，安石翼日乃出。
</p><p>
辽境自壬寅后，昏雾连日。
</p><p>
二月，壬子，以两浙水，赐谷十万石赈之，仍募民兴水利。
</p><p>
丙辰，辽北、南枢密院言无事可陈。时耶律伊逊用事，群臣俱畏之，莫敢言其
短，唯后族与之抗。伊逊居常怏怏。
</p><p>
壬戌，辽主论讨北部功，以乌库德?寽勒部详衮耶律巢知北院大王事，以都监
萧阿噜岱为乌库德?寽勒部详衮，加左监门卫上将军。
</p><p>
癸亥，太白昼见。
</p><p>
丙寅，以知郑州吕公弼为宣徽南院使、判秦州，龙图阁直学士、知渭州蔡挺为
枢密副使。挺在渭州，籍禁兵，悉过府，不使有隐占。建勤武堂，轮诸将五日一教
阅，队伍、金鼓之法甚备。储劲卒于行间，遇用奇，则别为一队出战。甲兵整习，
常若寇至。时士兵有阙，诏募三千人。挺秦：“士兵不必补。当以泾、渭、仪、原
四州义勇分五番，番三千人，防秋以八月十五日上，九月罢，防春以正月十五日上，
三月罢，周而复始。比之募士兵，省费多矣。”从之。岁省粟帛钱缗十三万有奇。
</p><p>
挺又括并边生地冒耕田千八百倾，募人佃种。以益边储；取边民阑市蕃部田八
千顷，以给弓箭手养马。镇戎军壕外有土山，挺因险筑砦，乘高四望，觇贼往来，
开膏腴之地二千顷，募弓箭手三千耕守，赐名熙宁砦。
</p><p>
谍告夏人数万集胡卢河，挺出奇兵迎击之，遂溃；遣四将分路追讨，破其七族。
夏人复犯诸砦，环庆兵不能御，挺遣张玉以万人往解其围。庆州军变，关中大扰，
挺讨平之。帝曰：“庆卒为乱，不至猖獗，泾原之力也。”进龙图阁直学士。挺自
以有劳，久留边，郁郁不得志，寓意词曲，有“玉关人老”之句，中使至，使优伶
歌之以达于禁掖。帝闻而闵之，故有是拜。
</p><p>
戊辰，辽以岁饥，免武安州租税，赈恩、蔚、顺、惠等州民。三月，甲午，南
平王李日尊卒，子乾德嗣。日尊，公蕴之孙也，既死，乾德幼，母黎氏燕太妃与宦
者李若吉同主国事。讣至，遣使吊赠。
</p><p>
戊戌，判汝州富弼致仕。
</p><p>
弼至汝两月，即上言：“新法臣所不晓，不可以治郡，愿归洛养疾。”许之。
弼虽家居，朝廷有大利害，知无不言。帝虽不尽用，而眷礼不衰。王安石尝有所建
明，帝却之曰：“富弼手疏称‘老臣无以告诉，但仰屋窃叹’者，即当至矣。”其
敬之如此。
</p><p>
癸卯，辽有司奏：“春、泰、宁江三州三千馀人愿为僧尼，受具足戒。”许之。
辽主崇佛教，僧有拜司徒、司空者，故一时习尚如此。
</p><p>
丙午，行市易法。
</p><p>
自王韶倡为缘边市易之说，王安石善之，以为与汉平准法同，可以制物低昂而
均通之，遂用草泽魏继宗议，以内藏库钱帛置市易务于京师。凡货之可市及滞于民
而不售者，平其价市之，愿以易官物者听。以抵当物力多少均分赊请，相度立限，
岁出息二分纳还。以户部判官吕嘉问为提举。嘉问上建置十三条，其一云：“兼并
之家较固取利，令市易务觉察，申三司，按置以法。”帝削去此条。御史刘孝孙言：
“于此见陛下宽仁爱民之至。”安石曰：“孝孙称颂此事，以为圣政，臣愚窃谓此
乃圣政之阙也。”自是诸州上供藨席、黄芦之类，悉令计直，从民愿者市之以给用。
寻改在京市易务为都提举市易司，秦凤、两浙、滁州、成都、广州、郓州六市易司
皆隶焉。
</p><p>
戊申，群牧使李肃之知永兴军。帝戒令抚绥一路，肃之曰：“自是朝廷以常平、
助役扰州县耳。”帝不悦。
</p><p>
夏，四月，庚戌朔，立殿前马步军春秋校试殿最法。
</p><p>
壬子，辽赈义、饶二州饥民。
</p><p>
丁巳，辽主驻塔里舍。
</p><p>
己未，括闲田。
</p><p>
知定州滕甫言：“河北州县近山谷处，民间各有弓箭社及猎射人，习惯便利，
与蕃人无异。乞下本道逐州县，并令募诸色公人及城郭乡村百姓，有武勇愿习弓箭
者，自为之社。每岁之春，长吏就阅试之。北人劲悍，缓急可用。”从之。
</p><p>
丁卯，二股河成，深十丈，广四百尺。方浚河，则稍障其决水，至是水入于河
而决口亦塞。
</p><p>
己卯，辽主清暑特古里。
</p><p>
五月，辛巳，以古谓砦为通远军。帝志复河陇，会定州都监张守约请以古渭为
军，帝从之，以王韶知军事，行教阅法。
</p><p>
诏：“宗室非袒免亲者许应举；初试黜其不成文理者，馀令覆试；累覆试不中
者，亦量才擢用。”
</p><p>
壬午，辽晋王耶律仁先卒，遣命家人薄葬。仁先自受知兴宗，即著功绩，人望
翕然归之。辽主初以定难故，甚德之；卒为耶律伊逊所间，出之于外，不竟其用，
时论惜之。
</p><p>
庚寅，以青唐大首领包顺为西头供奉官。
</p><p>
辛卯，王安石以王韶书进呈；韶言已拓地千二百里，招附三十馀万口。帝与安
石论人有才不可置之闲处，因言汉武亦能用人。安石曰：“武帝所见下，故所用将
帅止卫、霍辈，至天下户口减半，然亦不能灭匈奴。”帝曰：“武帝自为多欲耳。”
安石曰：“欲亦不能害政。如齐桓公亦多欲矣，而注措方略，不失为霸于天下，能
用人故也。”帝曰：“汉武至不仁，以一马之故劳师万里，侯者七十馀人，视人命
若草芥，所以户口减半也。人命至重，天地之大德曰生，岂可如此！”
</p><p>
壬辰，以赵尚宽等前守唐州辟田疏水有功，增秩，以劝天下。
</p><p>
丙午，太白昼见。
</p><p>
行保马法。
</p><p>
王安石始建此议，文彦博、吴充以为不便，安石持论益坚。乃诏开封府界诸县
保甲，愿牧马者听，仍令以陕西所市马选傍之。于是曾布等上其条约，凡陕西五路
义勇、保甲、愿养马者户一匹，物力高愿养马二匹者听，皆以监牧见马给之，或官
与其直，令自市。先行于开封府及陕西五路，府界无过三千匹，五路无过五千匹。
袭逐盗贼外，乘越三百里者有禁。岁一阅其肥瘠，死病者补偿。在府界者，免体量
草二百五十束，加给以钱布；在五路者，岁免折变缘纳钱。三等以上，十户为一保，
四等以下，十户为一社，以待病毙补偿者。保户马死，保户独偿；社户马死，社户
半偿之。其后遂遍行于诸路。
</p><p>
六月，壬子，司空兼侍中、河陽三城节度使、判永兴军曾公亮以太傅致仕。
</p><p>
甲寅，辽赈易州贫民，以次及于中京及兴中府皆赈之。
</p><p>
癸亥，诏分经义、论、策为四场，以试进士。
</p><p>
丙寅，作京城门铜鱼符。
</p><p>
甲戌，辽以枢密副使耶律观参知政事兼知南院枢密使事。时北府宰相杨绩累表
告归，辽主不许，封为赵王。
</p><p>
枢密院言仁宗时尝建武学，乞复之。乙亥，诏于武成王庙置武学，选文武官知
兵者为教授。
</p><p>
丁丑，高丽遣使贡于辽。
</p><p>
是月，河溢北京夏津。
</p><p>
秋，七月，己卯，辽以庆州靳文高八世同居，命赐爵。
</p><p>
壬午，诏以榷货务为市易西务下界，市易务为东务上界。
</p><p>
辛卯，诏“在京商税院、杂卖场、杂买务，并隶提举市易务。”
</p><p>
丙申，辽赈饶州饥民。
</p><p>
丁酉，辽主如黑岭。
</p><p>
壬寅，以曾孝宽为史馆修撰兼枢密都承旨。都承旨旧用武臣，以文臣兼领自孝
宽始。
</p><p>
是月，编修三司敕条例删定官郭逢原上疏曰：“陛下固以师臣待王安石矣，而
使之自五鼓趋朝，仆仆然亟拜，守君臣之常分，臣之所未喻也。”又曰：“宰相代
天理物，无所不统，当废枢密府，并归中书。今安石居宰辅之重，朝廷有所建置，
特牵于枢密而不预，臣恐陛下所以任安石者盖不专矣。”疏奏，帝甚不悦。它日，
谓安石曰：“逢原必轻俊。”安石问：“何以知之？”帝曰：“见所上书，欲并枢
密院。”安石曰：“人才难得，如逢原亦且晓事，可试用也。”
</p><p>
丁未，辽主以手书《华严五颂》出示群臣。
</p><p>
闰月，庚戌，遣中书检正官章惇察访荆湖北路。帝思用兵以威四夷，湖北提点
刑狱赵鼎上言峡州峒酋刻剥无度，蛮众愿内附。辰州布衣张翘亦上书言南北江利害。
遂诏惇察访，经制蛮事。
</p><p>
时北江则彭氏主之，有州二十，南江则舒氏有四州，田氏有四州，向氏有五州，
皆自太祖以来受朝命隶辰州入贡者。及惇往经制，蛮相继纳土，愿为王民，始创城
砦，比之内地矣。
</p><p>
辛亥，帝因河溢，语辅臣曰：“闻京东调夫修河，有坏产者，河北调急夫尤多；
若河复决，奈何？且河决不过占一河之地，或西或东，利害无所校，听其所趋如何？”
王安石曰：“北流不塞，占公私田至多。又水散漫，久复淀塞。昨修二股，费至少
而公私田皆出，向之澙卤，俱为沃壤，庸非利乎？况急夫已减于去岁，若复葺理堤
防，则河北岁夫愈减矣。”帝以为然。
</p><p>
章惇经制夔夷，狎侮郡县，吏无敢与共语。知南川县新津张商英，负气倜傥，
豪视一世；部使者念独商英足抗惇，檄至夔，与惇相见。商英著道士服，长揖就坐。
惇肆意大言，商英随机折之，落落出其上。惇大喜，延为上客，荐诸王安石，得召
对，除光禄寺丞，寻加太子中允、权监察御史里行。商英上疏曰：“陛下即位以来，
更张改造者数十百事，其最大者三事：一曰免役，二曰保甲，三曰市易。三者，得
其人，缓而讲之，则为利：非其人，急而成之，则为害。愿陛下与大臣安静休息，
择人而行之。苟一事未已，一事复兴，虽使裨谌适野而谋，墨翟持筹而算，终莫见
其成也。”
</p><p>
壬子，诏：“武学生员以百人为额，遇科场前一年，委枢密院降宣，命武臣路
分都监及文臣转运判官以上，各奏举堪应武举者一人，其被举人遇生员阙，愿入学
者，听。”
</p><p>
丙辰，权监察御史里行张商英言：“判刑部王庭筠立法，凡蝗蝻为害，须捕尽
乃得闻奏。今大名府，祁、保、邢、莫州、顺安、保定军所奏，凡四十九状，而三
十九状除捕未尽，进奏院以不应法，不敢通奏。夫蝗蝻几遍河朔，而邸吏拘文，封
还奏牍，必俟其扑尽方许上闻。陛下即欲于此时恐惧修省，以上答天戒而下恤民隐，
亦晚矣。”御批：“进奏院遍指挥诸路转运、安抚司，今后有灾伤，令所在画时奏
闻。”王安石曰：“诸路安抚司有无限合经制事，又何暇管句奏灾伤状乎？”帝笑
而不答。
</p><p>
先是内批付安石：“闻市易买卖极苛细，市人籍籍怨谤，以为官司浸婬尽收天
下之货，自作经营，可令但依魏继宗元擘画施行。”于是安石留身白帝曰：“必有
事实，乞宣示。”帝曰：“闻榷货卖冰，致民卖雪都不售；又闻买梳朴即梳朴贵，
买脂麻即脂麻贵；又闻立赏钱，捕人不来市易司买卖者。”安石曰：“果尔，则是
臣欲以聚敛误陛下也。臣素行陛下所知，何缘有此事？”帝曰：“恐所使令未体朝
廷意，更须审察耳。”安石曰：“此事皆有迹，容臣根究勘会，别有闻奏。”
</p><p>
辛未，辽主射熊于羖羊山。彰国军节度使耶律普锡谒于行宫。辽主问边事，普
锡曰：“自应州南境至天池，皆我耕牧之地，清宁间，边将不谨，为宋所侵，烽堠
内移，似非所宜。”辽主然之，拜普锡为北面林牙。
</p><p>
甲戌，徙知青州赵抃为资政殿大学士、知成都府。时成都以戍卒为忧，朝廷选
择大臣为蜀人所信爱者，故以命抃。召见之，抃乞以便宜从事，即日辞去。既至蜀，
治益尚宽，密为经略，而燕劳闲暇如它日，兵民晏然。剑州民李孝忠聚众二百馀人，
私造符牒，度民为僧。或以谋逆告，狱具，抃不下法吏，以意决之，但处孝忠以私
度罪，馀皆不问。
</p><p>
八月，甲申，观文殿学士、太子少师致仕欧陽修卒。太常初谥曰文，以配韩愈。
常秩方兼太常，与修相失，乃言修有定策之功，请加以“忠”字，实抑之也。修天
资刚劲，见义勇为，放逐至于再三，志气自若。治郡简而不扰，所至民便之。或问：
“为政宽简而事不弛废，何也？？曰：“以纵为宽，以略为简，则政事弛废而民受
其弊。吾所谓宽者，不为苛急；简者，不为繁碎耳。”奖引后进，如恐不及。曾巩、
王安石、苏洵、洵之子轼、辙，布衣屏处，未为人知，修即游其声誉，谓必显于世。
为文丰约中度，其言简而明，信而通，五代以来，文体卑弱，至是一变而复于古。
修殁后数日，诏求其所撰《五代史记》，后与官修《五代史》并行。
</p><p>
秦凤路沿边安抚使王韶引兵城渭源堡，破蒙罗角，遂城乞神平，破抹耳水巴族。
初，羌各保险，诸将谋置阵平地，韶曰：“贼不舍险来斗，则我师必徒归。今已入
险地，当使险为吾有。”乃径趋抹邦山，逾竹牛岭，压贼军而阵，令曰：“敢言退
者斩！”使皆下马少息。贼乘高下斗，军小却。韶麾帐下兵击之，羌溃走，焚其庐
帐，洮西大震。会玛尔戬渡洮来援，馀党复集。韶命别将由竹牛岭路张军声，而潜
师越武胜，遇玛尔戬首领瞎药等，与战，破之，遂城武胜。韶言：“措置洮河，只
用回易息钱，未尝辄费官本。”文彦博曰：“工师造屋，初必小计，冀人易于动工。
及既兴作，知不可已，乃始增多。”帝曰：“屋坏岂可不修！”王安石曰：“主者
善计，自有忖度，岂为工师所欺也！”彦博不复敢言。自是韶进讨，辄肆欺诞，朝
廷不与计财。
</p><p>
壬辰，以武胜军为镇洮军。
</p><p>
乙未，诏侍从及诸路监司各举有才行者一人。
</p><p>
己亥，诏：“京西分南、北两路，襄、邓、随、房、金、均、郢、唐八州为南
路，西京、许、孟、陈、汝、蔡、颖七州、信陽军为北路。”
</p><p>
癸卯，贬太子中允、同知谏院唐坰为潮州别驾。初，王安石喜坰，令邓绾举为
御史。数月，将用为谏官，安石疑其轻脱，将背己立名，不除职，以本官同知谏院，
非故事也。坰果怒安石易己，凡奏二十疏论时事；皆留中不出。坰乃因百官起居日
叩陛请对，帝令谕以它日，坰伏地不起，遂召升殿。坰至御座前，进曰：“臣所言
皆大臣不法，请对陛下一一陈之。”乃搢笏展疏，目安石曰：“王安石近御座前听
答刂子！”安石迟迟，坰诃曰：“陛下前犹敢如此，在外可知！”安石辣然而进。
坰大声宣读，凡六十条，大抵言“安石专作威福，曾布表里擅权，天下但知惮安石，
不复知有陛下。文彦博、冯京知而不敢言，王珪曲事安石，无异厮仆。”且读且目
珪，珪惭惧俯首。又言：“元绛、薛向、陈绎，安石颐指气使，无异家奴；张璪、
李定为安石爪牙，张商英乃安石鹰犬。逆意者虽贤为不肖，附己者虽不肖为贤。”
至诋安石为李林甫、卢杞。帝屡止之，坰慷慨自若。读已，再拜而退。閤门纠其渎
乱朝仪，贬潮州别驾。邓绾申救之，且自劾缪举。安石曰：“此素狂，不足责。”
改监广州军资库。
</p><p>
甲辰，王韶破玛尔晋于巩令城，降其部落二万馀人。
</p><p>
帝患田赋不均，诏司农重定方田及均税法，颁之天下。
</p><p>
方田之法，以东西南北各千步，当四十一顷六十六亩一百六十步为一方。岁以
九月，县委令佐分地计量，随陂原、平泽而定其地，因赤淤、黑垆而辨其色。方量
毕，以地及色参定肥瘠，而分五等以定其税则。至明年三月毕，揭以示民，一季无
讼，即书户帖，连庄帐付之，以为地符。均税之法，县各以其租额税数为限。尝收
蹙奇零，如米不及十合而收为升，绢不满十分而收为寸之类，今不得用其数均摊增
展，致溢旧额，凡越额增数皆禁。若瘠卤不毛及众所食利山林、陂塘、沟路、坟墓，
皆不立税。凡田方之角，立土为峰，植其野之所宜木以封表之，有方帐，有庄帐，
有甲帖，有户帖，有分烟析产、典卖割移，官给契，县置簿，皆以今所方之田为正。
令既具，乃以巨野尉王曼为指教官，先自京东路行之，诸路仿焉。
</p><p>
九月，癸丑，许宗室试换文资。
</p><p>
癸亥，始御便殿句校诸军武技。
</p><p>
甲子，辽主如藕丝淀。
</p><p>
丁卯，诏：“淮南分东、西两路，扬、亳、宿、楚、海、泰、泗、滁、真、通
十州为东路，寿、庐、蕲、和、舒、濠、光、黄八州、无为军为西路。”
</p><p>
权发遣延州赵禼奏：根括地万五千九百馀顷，招汉、蕃弓箭手四千九百馀人骑，
团作八指挥。壬申，诏以禼为吏部员外郎，锡银、绢三百匹、两。
</p><p>
冬，十月，戊寅，知华州吕大防言：“九月，丙寅，少华山前阜头谷山岭摧陷，
陷居民六社，凡数百户。”诏赐陷没之家钱有差。
</p><p>
己丑，辽参知政事耶律观坐矫制营私第，降为庶人。
</p><p>
癸巳，回鹘贡于辽。
</p><p>
戊戌，升镇洮军州以为熙、河、洮、岷四州及通远军，置熙河路，除王韶龙图
阁直学士，为经略安抚使、知熙州。然河、洮、岷犹未能复也。减秦、凤囚罪一等。
</p><p>
十一月，庚戌，辽免祖州赋税。
</p><p>
癸丑，河州首领瞎药等来降，以为内殿崇班，赐姓名包约。
</p><p>
丙辰，辽地大雪，许民樵采禁地。
</p><p>
丁卯，贬权监察御史里行张商英监荆南税。时台勘劫盗李则，从轻定罪，枢密
检详官刘奉世驳之；诏纠察司劾治。商英言：“此出大臣私忿。愿陛下收还主柄，
自持威福，使耳目之官无为两府所胁。”帝为停其狱。商英遂言枢密庇博州亲戚，
失入死罪，及纵院吏任远犯法十二事，于是文彦博、吴充、蔡挺并上印求去。帝难
之，为谪商英。
</p><p>
壬申，分陕西为永兴、秦凤两路，仍置六路经略司。
</p><p>
章惇招降梅山峒峒蛮。蛮姓苏氏，旧不通中国，其地东接潭，南接邵，西接辰，
北接鼎、澧，惇招降之，籍其民万四千八百馀户，田二十六万四百馀亩，均定其税，
使岁一输。筑武陽、开陕二城，置新化县，隶邵州。
</p><p>
十二月，戊辰，辽以汉人行宫都部署耶律仲禧为枢密副使，封韩国公；以枢密
副使柴德滋参知政事。出参知政事赵徽为武定军节度使；擢汉人行宫副部署大悲努
为都部署；以同知南院枢密使事萧罕嘉努知左伊勒希巴事。以参知政事、同知枢密
院事张孝杰为北府宰相，封陈国公。辽主称孝杰勤干，数问以事，汉人中贵幸无与
比者。
</p><p>
丙子，赦亡命荆湖谿峒者。
</p><p>
丁丑，诏太原置弓箭手。
</p><p>
辽以清宁节大赦。
</p><p>
戊寅，改温成庙为祠。
</p><p>
壬午，陈升之起复为检校太傅、行礼部尚书、同平章事、枢密使。
</p><p>
癸未，雨土。
</p><p>
乙未，筑熙州南北关及诸堡砦。
</p><p>
是岁，河北大蝗。
</p><p>
帝尝言：“祖宗皆爱惜天地，不肯横费，汉文帝云：‘朕为天下守财耳。’”
王安石曰：“人主能以尧、舜之政泽其民，虽竭天下之力以奉乘舆，不为过当。守
财之言，非天下正理。然安于俭节，自是盛德，足以率厉风俗。”

</p><p>
○神宗体元显道法古立宪帝德王功英文烈武钦仁圣孝皇帝熙宁六年（辽咸雍九
年）
</p><p>
春，正月，丁未，辽主如鸳鸯泺。
</p><p>
辛亥，诏奉僖祖为太庙始祖，迁顺祖神主藏夹室。孟夏祀感生帝，以僖祖配。
</p><p>
先是，中书奏请议僖祖神主祧迁，下两制详议。元绛等言：“自古受命之主，
既以功德享有天下，皆推其本，统其尊，事其祖。商、周以契、稷有功于唐、虞之
际，故谓之祖有功。若祖必有功，则夏后氏何以郊鲧乎？今太祖受命之初，立亲庙
自僖祖始，僖祖以上，世数既不可复得而知，则僖祖之为始祖无疑矣。傥谓僖祖不
当比契、稷为始祖，是使天下之人不复知尊祖，而子孙得以有功加其祖考也。请以
始祖为僖祖之庙，庶合先王礼意。”翰林学士韩维言：“太祖皇帝睿智神武，兵不
血刃，坐靖大乱，子孙遵业，万世蒙泽，功德卓然，为宋太祖，无可议者。僖祖虽
为高祖，然仰迹功业，未见所因，上寻世系，又不知其所始。若以所事稷、契奉之，
窃恐于古无考，而于今有所未安也。”天章阁待制孙固请特为僖祖立室，禘祫之日，
以僖祖权居东向之位，以伸其尊；由太祖而下，亲近迭毁之主，皆藏诸僖祖室。礼
官章衡等请以僖祖为别庙。苏棁请以僖祖祔景灵宫。
</p><p>
帝以固议问王安石，安石曰：“为祖立别庙，自古无此礼。姜嫄所以有别庙者，
盖姜嫄禖神也，以先妣故，盛其礼与歌舞，皆序于先祖之上。不然，则周不为喾庙
而立姜嫄者，何也？”帝以安石论为然，诏依绛等议。
</p><p>
二月，辛卯，夏人寇秦州，都巡检使刘维吉败之。
</p><p>
丙申，永昌陵上宫东门火。
</p><p>
王韶复河州，获玛尔戬妻子。
</p><p>
壬寅，韩绛自许州徙知大名府。
</p><p>
三月，己酉，诏赠熙河死事将田琼礼宾使，录其子三人，孙一人。
</p><p>
庚戌，置经义局，修《诗》、《书》、《周礼》三经义，命王安石提举，吕惠
卿、王雱同修撰。帝欲召程颢预其事，安石不可，乃止。
</p><p>
辛亥，试明经诸科。
</p><p>
丙辰，司天监言四月朔，日当食九分。诏自丁巳避殿减膳，降天下囚罪一等，
流以下释之。
</p><p>
己未，诏：“诸路学官，并委中书选京朝官、选人或举人充。”又诏：“诸路
择举人最多州军，依五路法，各置教授一员。”
</p><p>
壬戌，御集英殿，赐奏名进士、明经诸科余中以下及第、出身、同出身、同学
究出身，总五百九十六人。赐及第进士钱三千缗，诸科七百缗，为期集费。中，常
州人也。
</p><p>
丁卯，宰相上表请复膳，不许。
</p><p>
诏进士、诸科并试明法注官。
</p><p>
戊辰，置诸路提点刑狱司检法官各一员，从吕惠卿请也。
</p><p>
庚午，封李乾德为交趾郡王。
</p><p>
夏，四月，甲戌朔，日当食，云陰不见。宰臣进贺，以为圣德所感，乞御殿复
膳；从之。
</p><p>
乙亥，以朝集院为律学，置教授四员。公试习律令生员义三道，习断案生员一
道，刑名五事至七事；私试义二道，案一道，刑名三事至五事。命官举人皆得入学
习律令。
</p><p>
戊寅，知桂州沈起乞自今本路有边事，止申经略司专委处置及具以闻，从之。
</p><p>
自王安石用事，锐意开边，知邕州萧注，喜言兵，羡王韶等获高位，乃上疏言：
“交趾虽奉朝贡，实包祸心久矣，今不取，必为后忧。”会交人为占城所败，或言
其馀众不满万，可计日以取，诏以注知桂州，经略之。注入朝，帝问攻取之策，注
复以为难。时起为度支判官，言南交小丑，无不可取之理；乃以起代注。起迎合安
石，遂一意事攻击，交趾始贰。
</p><p>
乙酉，熙河经略司上河州得功将卒，王安石白帝：“士气自此益振。”帝曰：
“古人谓举事则才自练，此言是也。”安石曰：“举事则才者出，不才者困，此不
才者所以不乐举事也。”
</p><p>
壬辰，辽主如旺国崖。
</p><p>
甲午，定齐、徐等州保甲。
</p><p>
戊戌，裁定在京吏禄。
</p><p>
己亥，文彦博罢。
</p><p>
市易司既立，至果实亦官监卖，彦博以为损国体，敛民怨，致华岳山崩，为帝
极言之，且曰：“衣冠之家罔利于市，搢绅清议尚所不容。岂有堂堂大国，皇皇求
利，而天意有不示警者乎？”王安石曰：“华山之变，殆天意为小人发。市易之起，
自为细民久困，以抑兼并尔，于官何利焉！”先是韩绛与安石协力排彦博，每议事，
绛多面沮之，又置审官四院以夺其权。彦博内不平，坚求补外，帝遣中使召入，押
赴枢密院者数矣。至是求去益力，遂以守司徒兼侍中、河东节度使、判陽河。
</p><p>
是月，始置疏浚黄河司。
</p><p>
先是有选人李公义者，献铁龙爪扬泥车法以浚河。其法，用铁数斤为爪形，以
绳系舟尾而沉之水，篙工急棹，乘流相继而下，一再过，水已深数尺。宦官黄怀信
以为可用，而患其太轻。王安石请令怀信、公义同议增损，乃别置浚川杷。其法，
以巨木长八尺，齿长二尺，列于木下如杷状，以石压之；两旁系大绳，两端碇大船，
相距八十步，各用滑车绞之，去来挠荡泥沙，已又移船而浚。或谓水深则杷不能及
底，虽数往来无益，浅则齿碍泥沙，曳之不动，卒乃反齿向上而曳之。人皆知不可
用，惟安石善其法，使怀信先试之以浚二股，又谋凿直河数里以观其效，且言于帝
曰：“开直河则水势分，其不可开者，以近河每开数尺即见水，不容施功耳。今第
见水师即以杷浚之，水当随杷改趋。直河苟置数千杷，则诸河浅淀，皆非所患，岁
可省开浚之费几百千万。”帝曰：“果尔，甚善。闻河北小军垒当起夫五千，计合
境之丁，仅及此数，一夫至用八缗。故欧陽修尝谓开河如放火，与其劳人，不如勿
开。”安石曰：“劳人以除害，所谓毒天下而民从之者。”帝乃许春首兴工，而偿
怀信以度僧牒十五道，公义与堂除。以杷法下北京，令都大提举大名府界金堤范子
渊与通判、知县共试验之，皆言不可用。会子渊以事至京师，安石问其故，子渊意
附会，遽曰：“法诚可善，第同官议不合耳。”安石大悦。至是乃置浚河司，将自
卫州浚至海口，以子渊为都大提举，公义为之属。
</p><p>
五月，癸卯朔，湖北蛮向永晤、舒光银以其地来降。
</p><p>
戊申，诏兴水利，凡创水硙碾碓有妨灌溉民田者，以违制论。
</p><p>
乙丑，诏京东路察士人有行义者以闻。
</p><p>
以泸夷叛，诏遣中书检正官熊本为梓夔察访司，得以便宜措置诸夷事。
</p><p>
六月，丁丑，提举在京市易务奏三班借职张吉甫为上界句当公事。吉甫辞以见
为李璋指使，方在降谪，一旦舍去，义所不安。帝叹曰：“吉甫虽小人，陈义甚高，
贤于李清臣远矣，可遂其志。”初，韩绛宣抚，清臣从辟，会绛被贬，清臣图自全，
多毁绛，故帝薄之。
</p><p>
辛巳，提举司天监陈绎等言《崇天厉》气后天，《明天历》朔后天，浮漏、浑
仪亦各有舛戾。诏卫朴别造历，与旧历比校疏密。其浮漏、浑仪，今依新样制造，
司天别测验以闻。
</p><p>
己丑，中书以劝课栽桑之法奏御，帝曰：“农桑，衣食之本，宜以劝民。然民
不敢自力者，正为州县约此以为资，升其户等耳。旧有条禁，可申明之。”遂以其
法下诸路，每岁二月终点检，栽及十分者有赏，不及七分者有罚。
</p><p>
王雱言：“今天下甲胄弓弩以千万计，而无一坚利者，莫若更制。其法，敛数
州之所作而聚以为一，若今钱监之比，择知工事之臣，使典其职，且募良工为匠师。”
从之。己亥，置军器监，以吕惠卿判监事。
</p><p>
是月，知南康军周敦颐卒。敦颐初因舅郑向任，为分宁主簿，有狱久不决，敦
颐至，一讯立辨。调南安司理，有囚，法不当死，转运使王逵欲深治之。敦颐力与
辨，逵不听，敦颐委手板，将弃官去，曰：“如此，尚可仕乎！杀人以媚人，吾不
为也。”逵悟，囚得释。调桂陽令，改知南昌，富家、大姓、黠吏、恶少，不独以
得罪为忧，而且以污秽善政为耻。累迁至广东转运判官，病作，遂求知南康以旧，
至是卒。
</p><p>
敦颐信古好义，以名节自砥砺。黄庭坚称其胸怀洒落，如光风霁月。为南安司
理时，通判程珦以其学为知道，使二子颢、颐往与之游。敦颐每令寻孔、颜乐处，
所乐何事。颢尝曰：“自再见周茂叔后，吟风弄月以归，有吾与点也之意。”学者
称为濂溪先生。
</p><p>
秋，七月，甲辰，辽主猎于大熊山。
</p><p>
乙巳，诏：“京西、淮南、两浙、江西、荆湖六路各置一铸钱监，江南、荆湖
南路以十五万缗，馀以十万缗为额。”
</p><p>
戊申，辽乌库德?寽勒统军言部人杀其节度使以叛。己酉，辽主命分部诸军讨
之。
</p><p>
甲寅，以旱录在京囚，死罪以下降一等，杖罪释之。
</p><p>
丁巳，诏：“沿边吏杀熟户以邀赏者，戮之。”
</p><p>
乙丑，分河北为东、西路。大名、开德、河间三府，沧、冀、博、棣、莫、雄、
霸、德、滨、清、恩十一州，德清、保顺、永静、信安、保定五军为东路；真定、
中山、信德、庆源四府，相、浚、怀、卫、洺、深、磁、祁、保九州，天威、北平、
安肃、永宁、广信、顺安六军为西路。
</p><p>
丙寅夜，西北有声如硙。
</p><p>
辽南京奏归义、涞水两县蝗飞入宋境，馀为蜂所食。
</p><p>
八月，命检正中书刑房公事沈括辟官相度两浙水利。帝谓王安石等曰：“此事
必可行否？”安石曰：“括乃士人，习知其利害，性亦谨密，宜不妄举。”帝曰：
“事当审计，无如郏亶妄作，中道而止，为害不细也。”丁丑，括奏言：“浙西诸
州水患，久不疏障，堤防川渎，多皆堙废，今若一出民力，必难成功，乞下司农贷
官钱，募民兴利。”从之。
</p><p>
甲申，罢简州岁贡绵?。
</p><p>
甲午，赐熙河、泾原军士特支钱。
</p><p>
丙申，辽以枢密副使耶律仲禧为南院枢密使。
</p><p>
戊戌，复比闾族党之法。
</p><p>
九月，壬寅，置两浙和籴仓，立敛散法。
</p><p>
癸卯，辽主驻独卢金。
</p><p>
戊申，诏兴水利。
</p><p>
辛亥，御崇政殿，策武举。初，枢密院修武举法，不能答策者，答兵书墨义。
王安石曰：“武举而试墨义，何异学究！诵书不晓理者，无补于事。先王收勇力之
士皆属于军右者，欲以备御侮之用，则记诵何所施！”帝从之。至是始策试焉。
</p><p>
戊午，岷州首领摩琳沁以其城降。
</p><p>
初，王韶既复河州，会降羌叛，韶回军击之。吐蕃玛尔戬以其间据河州，韶进
破诃诺木藏城，穿露骨山，南入洮州境，道狭隘，释马徒行，或日至六七。玛尔戬
留其党守河州，自将尾官军。韶力战，破走之，河州复平。进攻宕州，拔之，通洮
州路。摩琳沁闻先声，遂以城降。韶入岷州，于是叠、洮二州羌酋，皆相继诣军中，
以城听命。军行凡五十四日，涉千八百里，得州五，斩首数千级，获牛羊马以万计。
是役也，人皆传韶已全师覆没，及奏捷，帝大喜，进韶左谏议大夫、端明殿学士。
</p><p>
戊辰，收免行钱。
</p><p>
先是京师万物有行，官司所须，俱以责办，下逮贫民负贩，数有赔折。吕嘉问
请约诸行利入厚薄，令纳钱以赋吏禄，与免行户祗应。而禁中卖买百货，并下杂买
场务，仍置市司估物低昂，凡内外官司欲占物价，则取办焉。至是遂行之。
</p><p>
冬，十月，辽主如陰山，遂如西京，旋命行幸之地免其租税。
</p><p>
辛未，章惇击南江蛮，平之。初，湖北蛮向永晤、舒光银等各以其地归顺，独
田氏有元猛者，颇桀骜难制。惇遣左侍禁李资招谕之。资褊宕无谋，亵慢夷僚，为
懿州蛮所杀。惇遂进兵破懿州，南江州峒遂平。
</p><p>
驸马都尉张敦礼乞立《春秋》学官，不许。帝谓王安石曰：“卿尝以《春秋》
自鲁史亡，其义不可考，故未置学官。敦礼好学不倦，第未知此意耳。彼但读《春
秋》而不读《传》，《春秋》未易通也。”
</p><p>
辛巳，以复熙、河、洮、岷、叠、宕等州，御紫宸殿受群臣贺，解所服玉带赐
王安石。安石固辞，曰：“陛下拔王韶于疏远之中，恢复一方，臣与二三执政奉承
旨而已，不敢独当此赐。”帝又谕曰：“群疑方作，朕亦欲中止，非卿助朕，此功
不成。”安石乃受赐。
</p><p>
甲申，朝献景灵宫。
</p><p>
丙戌，赈两浙、江、淮饥。
</p><p>
壬辰，行折二钱。
</p><p>
丁酉，遣使瘗熙、河战骨。
</p><p>
是月，开直河。时北流闭已数年，水或横决散漫，常虞壅遏。外都水监丞王令
图献议，于大名第四、第五埽等处开修直河，使大河还二股故道，乃命范子渊及硃
仲立领其事。开直河，深八尺，又用杷疏浚二股及清水镇河，凡退背、鱼肋河则塞
之。王安石乃盛言用杷之功，若不辍堡，虽二股河上流，可使行地中也。
</p><p>
知定州滕甫入觐，言新法之害曰：“臣始以意度其不可耳。今为郡守，亲见其
害于民者。”具道所以之状。甫在定州，以上巳宴郊外，有报辽师入寇、边民有逃
者，将吏大骇，请即治兵。甫笑曰：“非尔所知也。”益置酒作乐，遣人喻逃者曰：
“吾在此，彼不敢动。”使各归业。明日，问之，果妄，诸将以是愧服。
</p><p>
韩忠彦使于辽，杨兴公劳迎，问甫所在，且曰：“滕公可谓开口见心矣！”忠
彦归奏，帝喜，进甫礼部侍郎，使再任。甫著书五篇：一曰《尊主势》，二曰《本
圣心》，三曰《校人品》，四曰《破朋党》，五曰《赞治道》，上之。其略曰：
“陛下神圣文武，自足斡运六合。譬之青天白日，不必点缀，自然清明。”识者韪
其言。
</p><p>
十一月，癸丑，中太一宫成。乙卯，亲祀中太一宫。
</p><p>
甲子，辽南院大王耶律哈哩济致仕。哈哩济尝为辽兴军节度使、东北路详衮、
明达勤恪，怀柔有道。置诸宾馆及西边营田，皆自哈哩济发之。未几卒。
</p><p>
丙寅，诏京畿收养老弱冻馁者。
</p><p>
十二月，辛未，辽以知北院枢密使事耶律宜新为中京留守，以南院宣徽使耶律
萨喇为南院大王。
</p><p>
壬辰，高丽、夏并遣使贡于辽。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86750.html' class='pagedaohang'>【上一篇】<i>:卷第七十 【宋纪七十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86748.html' class='pagedaohang'>【下一篇】<i>：卷第六十八 【宋纪六十八】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>