<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第九 【宋纪九】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第九 【宋纪九】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86810.html' class='pagedaohang'>【上一篇】<i>:卷第十 【宋纪十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86808.html' class='pagedaohang'>【下一篇】<i>：卷第八 【宋纪八】</i></a></span>
</ul>
<div class="articleContent" id="articleContent"> <p>
起柔兆困敦十二月，尽屠维单阏二月，凡二年有奇。

</p><p>
帝讳炅，初名匡乂，改赐光义，即位二年改今讳，太祖同母弟也。晋天福四年
十月甲辰，生于浚仪官舍，是夜，赤光上腾如火。及长，龙准龙颜，望之俨如也。
性嗜学，工文业，多艺能。仕周至供奉官都知，太祖即位，以为殿前都虞候，领睦
州防御使，寻领恭宁军节度使，加同平章事，行开封尹，再加兼中书令，封晋王。

</p><p>
○太宗至仁应运神功圣德睿烈大明广孝皇帝太平兴国元年（辽保宁八年。丙子，
九七六年）
</p><p>
十二月，甲寅，帝御乾元殿受朝，乐悬而不作，大赦，改元。命太祖子及齐王
廷美子并称皇子，王、石、魏氏三公主并称皇女。
</p><p>
丁巳，以枢密直学士、左正谏大夫贾琬为三司副使。三司置副使自此始。
</p><p>
戊午，辽遣萧巴固济来聘。
</p><p>
先是川、峡分路置转运使，峡盐悉趋荆南，四川民乏食，太祖遣使劾两路转运
使罪，帝即位，皆释之。于是命西川转运使申文纬遥兼峡路，转运副使韩可?比兼
西川路，使盐筴流通也。
</p><p>
辽诏南京复礼部贡院。
</p><p>
是月，诏罢河东之师，宣徽南院使潘美，侍卫马军都指挥使党进，皆自行营归
阙。
</p><p>
是岁，高丽人金行成始入学于国子监。

</p><p>
○太宗至仁应运神功圣德睿烈大明广孝皇帝太平兴国二年（辽保宁九年）
</p><p>
春，正月，壬戌，以大行在殡，不视朝。丙寅，命礼部员外郎贾黄中、左补阙
程能、左赞善大夫冯瓚分掌左藏三库。先是货钱与金帛同掌，岁久，储蓄盈羡，始
命分之。黄中寻出知升州。尝按行府廨，见一室扃鐍甚固，命发钥视之，得金宝数
十柜，计其价值数百万，乃李氏宫阁中遗物，未著于籍，即表上之。帝曰：“非黄
中廉恪，则亡国之宝将污法而害人矣。”赐钱二十万。
</p><p>
诏：“中外臣僚无得与民争利。”
</p><p>
女真遣使贡于辽。
</p><p>
帝初即位，以疆宇至远，吏员益众，思广振淹滞以资其阙，顾谓侍臣曰：“朕
欲博求俊乂于科场中，非敢望拔十得五；止得一二，亦可为致治之具矣。”先是诸
道所发贡士凡五千三百馀人，命太子中允、直舍人院张洎、右补阙石熙载试进士，
左赞善大夫侯陶等试诸科，户部郎中侯陟监之。熙载，洛陽人也。
</p><p>
于是礼部上所试合格人名。戊辰，帝御讲武殿，内出诗赋题覆试进士，命翰林
学士李昉、扈蒙定其优劣为三等，得河南吕蒙正以下一百九人。庚午，覆试诸科，
得二百七人，赐及第。又诏礼部阅贡籍，得十五举以上进士及诸科一百八十四人，
并赐出身。《九经》七人不中格，帝怜其老，特赐同《三传》出身。凡五百人，皆
先赐绿袍鞾笏，锡宴开宝寺，帝自为诗二章赐之。第一等、第二等进士并《九经》
授将作监丞、大理评事、通判诸州，同出身进士及诸科并送吏部免选，优等注拟。
宠章殊异，前代所未有也。薛居正等言取人太多，用人多骤，帝意方欲兴文教，抑
武事，弗听。及蒙正等辞，召令升殿，谕之曰：“到治所，事有不便于民者，疾置
以闻。”仍赐装钱，人二十万。
</p><p>
太祖之幸西京也，洛陽人张齐贤献十策，太祖召见便坐，问之，齐贤以手画地
条陈。太祖善其四策，齐贤坚执其馀皆善，太祖怒，令卫士曳出。及还，语帝曰：
“我幸西京，惟得一张齐贤，我不欲遂官爵之，汝异时可收以自辅也。”于是齐贤
举进士，帝欲置之高等，而有司第其名在数十人后。帝不悦，乃召进士尽第二等及
《九经》凡一百三十人，悉与超除，盖为齐贤故也。
</p><p>
吴越国王俶遣其子温州刺史惟演来修贡，驾登极。
</p><p>
乙亥，赐乡贡进士孔士基同本科出身，褒先圣后也。
</p><p>
己卯，吴越国王妃孙氏薨，诏给事中程羽为吊祭使。
</p><p>
庚辰，诏易禁军旧号，铁骑曰日骑，控鹤曰天武，龙骑曰龙卫，虎捷曰神卫。
</p><p>
江南旧用铁钱，于民不便。二月，壬辰朔，转运使樊若水请置监于升、鄂、饶
等州，大铸铜钱，凡山之出铜者悉禁民采取，以给官铸。废铁钱，悉铸为农器，以
给江北流民之归附者，且除铜钱渡江之禁，诏从其请，民甚便之。
</p><p>
癸巳，命户部员外郎兼侍御史知杂事雷德骧提点开封府。
</p><p>
甲午，建鄂州永兴县为永兴军。
</p><p>
辽遣使来贺即位及正旦。
</p><p>
右千牛卫上将军李煜自言其贫。乙未，诏赐钱三百万。煜虽贫，张洎颇丐索之，
煜以白金颒面器与洎，洎意犹不足。
</p><p>
北汉胡桃寨指挥使史温等来降。
</p><p>
己亥，吴越王俶以山陵有期，遣使来修赙礼。
</p><p>
庚子，帝改名炅，诏：“除已改州县、职官及人名外，旧名二字不须回避。”
</p><p>
丙午，始分西川为东、西两路，各置转运使、副使。兵部郎中许仲宣为西路转
运使，考功员外郎滕中正为东路转运使。中正，北海人也。
</p><p>
初，右监门卫率府副率王继勋分司西京，强市民家子女以备给使，小不如意，
即杀而食之。以槥椟贮残骨，出弃野外，女侩及鬻棺者，出入其门不绝，居甚苦之，
不敢告。帝在籓邸，颇闻其事，及即位，会有诉者，亟命雷德骧往鞫之。继勋具服，
所杀婢百馀人。乙卯，斩继勋并女侩八人于洛陽市。长寿寺僧广惠常与继勋同食人
肉，帝令先折其胫，然后斩之，民皆称快。
</p><p>
己未，诏刘鋹、李煜，常俸外给以它俸。
</p><p>
三月，河陽节度使赵普来朝，乞赴太祖山陵。乙亥，授太子少保，留京师。
</p><p>
香药库使高唐张逊建议，请置榷场局，大出官库香药、宝货，稍增其价，许商
人入金帛买之，岁可得钱三十万贯，以济国用，使外国特有所泄。帝从之，一岁中
果得钱三十万贯。
</p><p>
戊寅，命翰林学士李昉等编类书为一千卷，小说为五百卷。
</p><p>
初，节度使得补子弟为军中牙校，豪横奢纵，民间苦之。帝雅知其弊，始即位，
即诏诸州府籍其名，部送阙下，至者凡百人，癸未，悉补殿前承旨，以贱职羁縻之。
</p><p>
己丑，置威胜军。许辽人互市。
</p><p>
庚寅，知江州周述言：“庐山白鹿洞学徒常数千人，乞赐《九经》，使之肄习。”
诏国子监给本，仍传送之。
</p><p>
北汉乞粮于辽。是月，辽主命以粟二十万斛助北汉。先是辽主使乌珍、塔尔分
治南、北院，善课农田，年谷屡稔，故能经费有馀，恤北汉之匮，北汉赖之。
</p><p>
夏，四月，甲寅，辽遣鸿胪少卿耶律敞等来助葬。
</p><p>
乙卯，葬英武圣文神德皇帝于永昌陵。
</p><p>
赈延州饥。
</p><p>
是月，作景福殿。
</p><p>
诏恤刑。自是每岁常举行之。
</p><p>
帝厉精求治，前诏转运使考案诸州，凡诸职任，第其优劣；寻复遣使分行诸道
廉察官吏。五月，壬戌，诏罢其罢软惰慢者。
</p><p>
安远节度使向拱、武胜节度使张永德、横海节度使张美、镇宁节度使刘廷让以
帝初即位，并来朝。癸亥，以拱、永德并为左卫上将军，美为左骁卫上将军，廷让
为右骁卫上将军。
</p><p>
丙寅，诏：继母杀夫前妻子及妇者，同杀人论。
</p><p>
庚午，命起居舍人辛仲甫使于辽，右赞善大夫穆被副之。将至境，闻朝议兴师
伐北汉，仲甫知北汉倚辽为援，迟留未敢进，飞奏俟报，有诏遣行。既至，辽主问
曰：“闻中朝有党进者，真骁将，如进之比凡几人？”仲甫对曰：“名将甚多，如
进鹰犬之材，何可胜数！”辽主欲留之，仲甫曰：“信以成命，命不可留，有死而
已。”辽主知其不可夺，厚礼遣还。帝谓左右曰：“仲甫远使绝域，练达机宜，可
谓不辱君命矣。”
</p><p>
甲戌，以十月十七日为乾明节。
</p><p>
初，曹翰屠江州，民无噍类，其田宅悉为江北贾人所占，诏长吏访其民之乡里
疏远亲属给还之。知州张霁，受贾人赂，不尽与民，民诉其事。壬寅，霁决杖流海
岛。
</p><p>
己卯，祔太祖神主于太庙，庙乐曰大定之舞，以孝明皇后王氏配。又以懿德皇
后符氏、淑德皇后尹氏礻付别庙。
</p><p>
己丑，女真二十一人请受职于辽，辽主授宰相以下诸职有差。
</p><p>
六月，乙未，以保安等县有黑虫夜食桑叶，免其桑税。
</p><p>
辽喜衮召自贬所，适见辽主答北汉主书，词意卑逊，喜衮曰：“本朝于汉为祖，
书旨如此，恐亏国体。”辽主韪之，丙辰，以为北面招讨使。
</p><p>
秋，七月，庚申朔，回鹘贡于辽。
</p><p>
癸亥，河决温县、荥泽，命客省使任城翟守素塞之。乙丑，河决顿丘及白马。
旋遣左卫大将军李崇矩按行河势，缮治河堤，蠲被水田租。
</p><p>
丙子，辽遣使助北汉战马。
</p><p>
闰月，庚寅朔，以陈洪进将入朝，遣翰林使程德元往宿州迎劳之。
</p><p>
丁未，以平南军为太平州。
</p><p>
己酉，遣翰林学士李昉使吴越。
</p><p>
初，天雄节度使兼侍中李继勋，以疾求归洛陽，许之；复上表乞骸鼻，庚戌，
授太子太师，致仕。继勋以质直称，性俭啬，唯奢于奉佛。与太祖有军中之旧，故
特承宠遇。后月馀卒，赠中书令，追封陇西郡王，谥庄武。
</p><p>
丁巳，有司上诸州所贡闰年图。故事，每三年一令天下贡地图，与版籍皆上尚
书省，国初以闰为限，所以周知山川之险易，户口之众寡也。
</p><p>
梅山峒蛮首领苞汉陽等劫掠商人，禁之不止，命翟守素发潭州兵往讨。先以诏
谕之，汉陽拒命。八月，癸亥，诏守素进师。时霖雨弥旬，弓弩解驰，守素令削木
为弩，贼掩至，交射之，贼遂败；乘胜逐北，尽平其巢穴。
</p><p>
丙寅，陈洪进入见于崇德殿，礼遇优渥，赐钱千万，白金万两，绢万匹。
</p><p>
帝初即位，以少府监高保寅知怀州。怀州故隶河陽，时赵普为节度使，保寅素
与普有隙，事多为普所抑，保寅心不能平，手疏乞罢节镇领支郡之制。乃诏怀州直
隶京师，长吏得自奏事。
</p><p>
于是虢州刺史许昌裔诉保平军节度使杜审进阙失事。诏左拾遗李瀚往察之。瀚
因言节镇领支郡，多俾亲吏掌其关市，颇不便于商贾，滞天下之货，望不令有所统
摄，以分方面之权。帝纳瀚言，戊辰，诏诸州并直属京师。天下节镇，无复有领支
郡者矣。
</p><p>
九月，辛卯，作崇圣殿。
</p><p>
吴越王俶入朝，先遣其子惟濬来贡。壬辰，诏户部郎中侯陟至泗州迎劳之，及
惟濬至，赐赉无算。
</p><p>
唐天祐中，兵乱窘乏，始令以八十五钱为百；后唐天成中，又减五钱；汉乾祐
初，复减三钱。宋初，因汉制，其输官亦用八十或八十五，然诸州私用，犹各随俗，
至有以四十八钱为百者。丁酉，诏所在悉以七十七钱为百，每千钱必及四斤半以上。
禁江南新小钱，民先有藏蓄者，悉令送官，官据铜给其直，私铸者弃市。
</p><p>
癸卯，关南巡检、应州观察使李汉超卒。帝甚悼之，废朝，赠太尉、忠武节度
使，遣中使护丧归葬。
</p><p>
帝属意戎事，每朝罢，亲阅禁卒。命筑进武台于城南之杨村，癸亥，大阅，帝
与文武大臣从官等登台而观，命天武左厢都指挥使京兆崔翰分布士伍，南北绵亘二
十里，建五色旗以号令将卒，节其进退，每按旗指纵，则千乘万骑，周旋如一，甲
兵之盛，近代无比。帝悦，即以金带赐翰曰：“此朕籓邸时所服者也。”
</p><p>
容州旧贡珠，太祖平刘鋹，诏发媚川都及禁民采珠。至是复贡珠百斤，赐负担
者银带衣服。
</p><p>
丙辰，帝始狩于近郊，作诗赐群臣，令属和。
</p><p>
国子监主簿郭忠恕，决杖配隶登州禁锢。忠恕纵酒，肆言时政，颇有谤讟，帝
怒，故有是谪。忠恕行至临邑卒。
</p><p>
丁巳。吴越王遣使乞呼名，不允。
</p><p>
冬，十月，辛酉，命左卫大将军李崇矩为邕、贵、浔、横、钦、窦等州都巡检
使，未几，徙琼、崖、儋、万。麾下军士咸惮于从行，崇矩尽出器皿金帛凡直数百
万，悉分给之，众乃感悦。时黎贼扰动，崇矩悉至洞穴抚谕，以己财遗其酋长，众
皆怀附。在岭表及海上四五年，恬然不以炎荒婴虑。旧涉海者，多舣舟俟风，或旬
馀，或弥月；崇矩往来皆一日而渡，未尝留滞，从者亦皆无恙，人谓崇矩纯德之报
云。
</p><p>
辽遣使来贺乾明节。
</p><p>
己巳，群臣请举乐，表三上，从之。
</p><p>
壬申，女真遣使贡于辽。
</p><p>
是月，初榷酒酤。
</p><p>
十一月，丁亥朔，日有食之，既。辽司天奏日当食不亏。
</p><p>
庚寅，日南至，帝始受朝。
</p><p>
甲午，命监察御史李滨、阁门祗候郑伟为契丹正旦使。
</p><p>
己亥，天平节度使兼中书令石守信罢节度，为守中书令、西京留守。守信在西
京，好营佛寺，驱督峻急而不给佣直，民甚苦之。
</p><p>
马军都指挥使党进出为忠武节度使。进掌禁卫凡十二年，徼巡京师闾巷，有蓄
奇禽异兽者，进或见，必命左右取放之，骂曰：“买肉不供父母，反饲禽兽乎！”
尝为杜重威家奴，重威子孙贫贱，进分月奉钱给之，人亦以此称焉。
</p><p>
戊戌，辽以吐谷浑叛入太原者四百馀户，命招讨使喜衮索而还之。
</p><p>
癸卯，辽主祠木叶山。
</p><p>
十二月，丁巳朔，试诸州所送天文术士隶司天台，无取者黥配海岛。
</p><p>
戊辰，辽主猎于近郊，以所获祭天。
</p><p>
癸酉，诏定晋州矾法，私煮及私贩易者罪有差。
</p><p>
辛己，高丽国王佃遣其子元辅来贡，贺登极。
</p><p>
壬午，辽遣太仆卿特尔格、礼宾副使王英来贺明年正旦。
</p><p>
灵州通远军界诸蕃族剽略官纲，诏知灵州、通远军使董遵诲讨之。遵诲分将出
兵，诸蕃族大惧，尽遍所掠，肉袒请罪，遵诲即慰抚之。自是各谨封界，秋毫不敢
犯。帝命遵诲兼领灵州路巡检，在通远军凡十四年。
</p><p>
是冬，北汉边候言晋、潞、邢、洺、镇、冀等州皆治戎器及攻城之具，又转漕
刍粟，北汉主甚恐。

</p><p>
○太宗至仁应运神功圣德睿烈大明广孝皇帝太平兴国三年（辽保宁十年）
</p><p>
春，正月，丙戌朔，不受朝，群臣诣阁贺。
</p><p>
北汉主遣其子续为质于辽，纳重币以求援。
</p><p>
甲午，命绛州浚汾河。
</p><p>
京西转运使程能献议，请自南陽下向口置堰，回白河水入石塘、沙河，合蔡河，
达于京师，以通襄、潭之漕，帝壮其言而听之。戊戌，发兵役数万，分遣使护其役，
堑山堙谷，历博望、罗渠、小祐山，凡百馀里。?俞月，抵方城，地高，水不能至，
又增役以致水，然终不可通漕。会山水暴涨，石堰坏，河竟不克就。
</p><p>
辛丑，浚广济、惠民河及蔡河，又治黄河堤。丁未，浚汴口。
</p><p>
己酉，命瀚林学士李昉等修太祖实录，直学士院汤悦等修江表事迹。
</p><p>
癸丑，辽主如长泺。初，辽主知翰林学士室昉有理剧才，改南京副留守，决狱
平允，人皆便之，累迁工部尚书、枢密副使、参知政事。至是拜枢密使，兼北府宰
相，加同政事门下平章事。
</p><p>
建隆初，三馆所藏书仅一万二千馀卷，及平诸国，尽收其图籍，惟蜀、江南为
多，凡得蜀书一万三千卷，江南书二万馀卷，又下诏开献书之路，于是三馆篇帙大
备。帝临幸三馆，恶其湫隘，顾左右曰：“此岂可蓄天下图籍，延四方贤俊邪！”
即诏有司度左升龙门东北，别建三馆，其制皆亲所规画，轮奂壮丽，甲于内庭。二
月，丙辰朔，赐名崇文院，尽迁旧馆书以实之，正副本凡八万卷。
</p><p>
甲子，罢昌州七井虚额盐。有司言昌州岁收虚额盐万八千五百馀斤，乃开宝中
知州李佩掊敛以希课最，废诸井薪钱，额外课民鬻盐，民至破产不能偿，多流入它
郡，而积年之征不可免，诏悉除之。
</p><p>
庚午，回鹘贡于辽。
</p><p>
辛未，幸崇文院观书，令亲王、宰相检阅向难。复召刘鋹、李煜纵观，谓煜曰：
“闻卿在江南好读书，此中简策，多卿旧物，近犹读书否？”煜顿首谢。因赐饮中
堂，尽醉而罢。
</p><p>
以吴越王俶将至，癸酉，命四方馆使梁迥往淮西迎劳之，旋遣其子镇海、镇东
节度使惟濬至宋州迎省。
</p><p>
三月，乙酉朔，贝州清河民田祚十世同居，诏旌其门闾，复其家。
</p><p>
庚寅，辽主致祭于显陵。
</p><p>
癸卯，殿前都虞候、泰宁军节度使李重勋卒。重勋与太祖同事周祖，谨厚无矫
饰，太祖甚重之，故擢委兵柄，始终无易；赠侍中。
</p><p>
己酉，吴越王俶入见于崇德殿，宠赉甚厚，即日，赐宴于长春殿，俶僚佐崔仁
冀等皆预坐。
</p><p>
以闲厩使、阁门祗候陈从信为左卫将军，充枢密院承旨，翰林使程德元为东上
阁门使兼翰林司公事，供奉官大名柴禹锡为翰林副使，清池弭德超为酒坊副使，皆
以籓邸旧恩也。
</p><p>
夏，四月，乙卯朔，召华山道士真源丁少微至阙。少微善服气，年百馀岁，隐
居华潼谷中，与同县陈抟齐名。然少微专奉科仪，抟嗜酒放旷，虽居室密迩，未尝
往来。少微以金丹、巨胜、南芝、元芝等献，帝留数月，遣还。
</p><p>
己巳，女真遣使贡于辽。
</p><p>
己卯，平海节度使陈洪进用幕僚南安刘昌言之计，上表献所管漳、泉二州，得
县十四，户十五万一千九百七十八，兵一万八千七百二十七。
</p><p>
癸未，以陈洪进为武宁节度使、同平章事。旋以洪进子文显为通州团练使，仍
知泉州；文顗为滁州刺史，仍知漳州。
</p><p>
五月，乙酉朔，御乾元殿受朝。诏敕漳、泉管内，给复一年。
</p><p>
初，吴越王俶将入朝，尽辇其府实而行，?俞巨万计。俶意求反国，故厚其贡
奉以悦朝廷。宰相卢多逊劝帝逐留俶不遣，凡三十馀请，不获命。会陈洪进纳士，
俶恐惧，乃籍其国甲兵献之，复上表，乞罢所封吴越国及解天下兵马大元帅之职，
寝书诏不名之制，且求归本道；不许。俶不知所为，崔仁冀曰：“朝廷意可知矣。
大王不速纳士，祸且至！”俶左右争言不可，仁冀厉声曰：“今在人掌握中，去国
千里，惟有羽冀乃能飞去耳。”俶遂决策，上表献所管十三州，一军。帝御乾元殿
受朝，如冬、正仪。俶朝退，将吏僚属始知之，皆恸哭曰：“吾王不归矣！”凡得
县八十六，户五十五万六百八，兵十一万五千三十六。
</p><p>
丙戌，命考功郎中范旻权知两浙诸州事。旻初自淮南归朝，帝谓曰：“江淮之
间，辇运相继，卿之功也。”将用为翰林学士，卢多逊言杭州初复，非旻不可治，
帝乃谓旻曰：“卿且为朕行，即当召卿矣。”钱氏据两浙逾八十年，外厚贡献，内
事奢僭，地狭民众，赋敛苛暴，鸡鱼卵菜，纤悉收取，斗升之逋，罪至鞭背，少者
数十，多者至五百馀，讫于国除，民苦其政。旻即至，悉条奏，请蠲除之，诏从其
请。
</p><p>
丁亥，徙封钱俶为淮海国王；以其子惟濬为淮南节度使，惟治为镇国节度使，
孙承祐为泰宁节度使，崔仁冀为淮南节度副使。
</p><p>
戊子，诏赦两浙诸州，给复一年。
</p><p>
壬寅，定难节度使李克叡卒，以其子继筠袭职。
</p><p>
辽主之在籓邸也，马群侍中尼哩倾心结纳，及即位，以翼戴功，累加守太尉。
北汉主闻其见信任，遇生日必致礼。尼哩素贪，与同列萧阿布达并以贿闻。时人有
氈裘，为枲耳子所著者，或戏曰：“或尼哩、萧阿布达，必尽取之。”传以为笑，
其贪猥如此。至是，坐藏甲五百，属有司按诘。会追治贼杀萧思温者，尼哩及高勋
皆预其谋，癸卯，赐尼哩死，遣人诛勋于流所，以勋之产赐思温家。尼哩无它长，
唯善识马，尝行郊野，见数马迹，指其一曰：“此奇骏也。”此己马易之，已而果
然。
</p><p>
六月，己未，辽主如沿柳湖。
</p><p>
戊辰，诏：“自今乘驿者皆给银牌。”
</p><p>
秋，七月，乙酉，以振武节度使、殿前都虞候白进超为殿前副都指挥使，以殿
前都指挥使杨信病殁故也。信晚岁病瘖，而能治军。进超无殊功，以谨密见擢。
</p><p>
壬辰，陇西郡公李煜薨，辍朝三日，赠太师，追封吴王。
</p><p>
初，郑彦华之子文宝，仕煜为校书郎，归朝，不复叙故官。煜时在环卫，文宝
欲一见，虑守者难之，乃披蓑荷笠为渔者，既得入，因说煜以圣主宽宥之意，宜谨
节奉上，勿为它虑。议者叹其忠焉。
</p><p>
中元节张灯，诏有司于淮海王俶第前设灯，上陈声乐以宠之。
</p><p>
丁未，以庐州无为监为无为军。
</p><p>
庚戌，改明德门为丹凤门。
</p><p>
辽享于太祖庙。
</p><p>
帝先诏权罢贡举，复恐场屋间有留滞者，八月，诏：“诸州去年已得解者，除
《三礼》、《三传》、学究外，馀并以秋集礼部。”
</p><p>
癸丑，滑州黄河清。
</p><p>
丙辰，诏两浙发淮海王俶缌麻以上亲及所管官吏悉归阙，凡舟千四百艘，所过
以兵护送之。于是俶子惟治悉奉兵民图籍、帑廪管籥授知杭州范旻，与其弟惟演等
皆赴阙，诏遣内侍劳于近郊。壬申，对于长春殿，各赐衣带、鞍马、器币。
</p><p>
甲戌，群臣请上尊号曰应运统天圣明文武皇帝，许之。
</p><p>
九月，甲申朔，帝御讲武殿，覆试礼部合格人，进士加论一首。自是常以三题
为准。得渤海胡旦以下七十四人；乙酉，得诸科七十人；并赐及第。始赐宴于迎春
苑，授官如二年之制。故事，礼部惟春放榜，至是秋试，非常例也。
</p><p>
辽东京留守平王隆先，聪明博学，其在东京，薄俺省刑，恤鳏寡，数荐贤能之
士，人多称之。其子陈格，与渤海官属谋杀其父，举兵作乱，辽主命轘裂陈格以徇。
</p><p>
己亥，改杭州衣锦军为顺化军。
</p><p>
冬，十月，癸丑，辽遣太仆卿耶律谐理等来贺乾明节。
</p><p>
庚申，车驾幸武功郡王德昭邸，遂幸齐王邸。赐齐王银万两，绢万匹，德昭、
德芳有差。
</p><p>
司农寺丞孔宜知星子县回，献所为文，帝召见，问以孔子世嗣，擢右赞善大夫，
袭封文宣公。辛酉，诏免其家租税。孔氏以圣人后，历代不预庸调，周显德中遣使
均田，遂抑为编户，至是特命免之。
</p><p>
帝初即位，幸左藏库，视其储积，语宰相曰：“此金帛如山，用何能尽！先帝
每焦心劳虑，以经费为念，何其过也！”于是分左藏北库为内藏库，并以讲武殿后
封桩库属焉，改封桩库为景福内库。帝谓左右曰：“朕置内库，盖虑司计之臣不能
节约，异时用度有缺，复赋敛于民，终不以此自供嗜好也。”初，太祖别置封桩库，
尝密谓近臣曰：“石晋割幽蓟以赂契丹，使一方之人独限外境，朕甚悯之。欲俟斯
库所蓄满三五十万，即遣使与契丹约，苟能归我土地民庶，则当尽此金帛充其赎直。
如曰不可，朕将散滞财，募勇士，俾图攻取耳。”会宴驾，不果。
</p><p>
辽南京留守燕王韩匡嗣入权枢密使，辽主命其子德让代之。德让有智略，喜建
功立事，屡代其父为留守，辽人以为荣。
</p><p>
十一月，乙未，亲享太庙。丙申，合祭天地于南郊。御丹凤楼，大赦，受册尊
号于乾元殿。国初以来，南郊四祭及感生帝、皇地祇、神州，凡七祭，并以四祖迭
配。帝即位，但以宣祖、太祖更配。于是合祭天地，始奉太祖升侑焉。
</p><p>
庚子，幸齐王邸。
</p><p>
丙午，以郊祀，中外文武加恩。
</p><p>
初，阁门祗候浚仪王侁使灵州、通远军，还，言主帅所用牙兵，率桀黠难制，
虑岁久生变，请一切代之，帝因遣侁调发内地卒往代。戍卒闻当代，多愿留，侁察
其中有拒命者，斩以徇，卒皆惕息，遂将以还。
</p><p>
三司所掌诸案，以商税、胄、曲、末盐四案为繁剧。十二月，丙辰，各置推官，
命左赞善大夫张仲颙等分领之。诸案寻皆置推官，或置巡官，悉以京朝官充。
</p><p>
帝之尹开封也，蓟人宋琪，以左补阙为推官，帝甚加礼遇。琪与宰相赵普、枢
密使李崇矩善，多游其门，帝恶之，白太祖，出琪知陇州，移阆州。帝即位，由护
国节度判官召赴阙。程羽等先自府邸攀附至显要，琪为所中，久不得调。丁巳，帝
召见，诘责，琪拜谢，请悔过自新，乃授太子洗马。
</p><p>
乙丑，御讲武台，观飞仙军人发机石射连弩。帝将伐北汉，先习武事也。
</p><p>
庚午，腊，有司请备冬狞之礼，帝从之，谓左右曰：“擒荒有戒；朕今顺时蒐
狩，为民除害，非敢以为乐也。”
</p><p>
甲戌，改永兴军为兴国军。戊寅，辽遣萧巴固济等来贺明年正旦。
</p><p>
时诸州贡举人并集，会将亲征河东，罢之。自是每间一年或二年乃行贡举。
</p><p>
初，陈洪进纳士，帝既命其了文显知泉州留后，议择能臣关掌州事，起复殿中
丞南顿乔维岳为通判。维岳始至，会草寇十馀万来攻城，城中兵才三千，势其危急。
监军何承矩、王文宝欲屠城焚库而遁，维岳抗议，以为：“朝廷任以绥远之寄，今
惠泽未布，盗贼连结，反欲屠城焚库，岂诏意哉！”承矩等因复坚守。会两浙西南
路转运使冯翊杨克让自福州率屯来救，围遂解。监军王继升率精兵追击，擒其魁，
械送阙下，馀寇悉平。承矩，继筠之子也。
</p><p>
是冬，辽主驻金川，御盏郎君耶律呼图从聘宋还，言于辽主曰：“宋必取河东，
当先为之备。”韩匡嗣曰：“何以知之？”呼图曰：“是不难知也。四方僭号之国，
宋皆并取，唯河东未下耳。今宋讲武习战，意必在汉矣。”匡嗣诋之曰：“宁有是
邪！”卒不设备。

</p><p>
○太宗至仁应运神功圣德睿烈大明广孝皇帝太平兴国四年（辽乾亨元年）
</p><p>
春，正月，帝召枢密使曹彬问曰：“周世宗及我太祖，皆亲征太原而不能克，
岂城壁坚完，不可近乎？”彬对曰：“世宗时，史超败于石岭关，人情震恐，故师
从。太祖顿兵甘草地中，军人多被腹疾，因是中止。非城垒不可近也。”帝曰：
“我今举兵，卿以为何如？”彬曰：“国家兵甲精锐，人心欣戴，若行吊伐，如摧
枯拉朽耳。”帝意遂决。宰相薛居正等曰：“昔世宗举兵，太原倚契丹之援，坚壁
不战，以致师老而归。及太祖破契丹于雁门关南，尽驱其人民分布河、洛之间，虽
巢穴尚存，而危困已甚。得之不足以辟土，舍之不足以为患，愿陛下熟虑之！”帝
曰：“今者事同而势异，且先帝破契丹，徙其人而空其地者，正为今日事也，朕计
决矣！”
</p><p>
丁亥，命太子中允张洎、著作郎句中正使高丽，告以北伐。
</p><p>
遣常参官分督诸州军储赴太原。
</p><p>
庚寅，以宣徽南院使潘美为北路都招讨制置使，命崔彦进、李汉琼、曹翰、刘
遇各攻其城之一面。遇以次当攻其西面，而西面直北汉主宫城，尤险恶。遇欲与翰
易地，翰弗可，遇必欲易之，议久不决。帝虑将帅不协，乃谕翰曰：“卿智勇无双，
城西面非卿不能当也。”翰始奉诏。
</p><p>
辛卯，命云州观察使郭进为太原石岭关都部署，西上閤门使田仁朗、閤门祗候
供奉官刘绪按行太原城四面壕寨，阅视攻城梯冲器用。
</p><p>
辽主闻宋师讨太原，叹曰：“呼图殊能料事，朕与匡嗣虑不及此！”乃遣玳玛
长寿来言曰：“何名而伐汉也？”帝曰：“河东逆命，所当问罪。若北朝不援，和
约如故；不然，惟有战耳！”
</p><p>
癸巳，以枢密直学士石熙载签署院事。签署枢密院事自熙载始。
</p><p>
乙未，宴潘美等于长春殿，帝亲授方略以遣之。时刘鋹及淮海王俶、武宁节度
使陈洪进等皆与，鋹因言：“朝廷威灵及远，四方僭窃之主，今日尽在坐中，旦夕
平太原，刘继元又至，臣率先来朝，愿得执梃为诸国降王长。”帝大笑，赏赐甚厚。
</p><p>
丁酉，命河北转运使侯陟与陕西北路转运使雷德骧分掌东、西路转运使事。
</p><p>
癸卯，新浑仪成，司天监学生张思训所创也。置文明殿东南之钟鼓楼，以思训
为浑仪丞。旧制，日月昼夜行度，皆人运转；新制成于自然，尤精妙焉。
</p><p>
二月，丁卯，北汉乞援于辽，辽命南府宰相耶律沙为都统，冀王塔尔为监军，
赴援。又命南院大王色珍以所部从，枢密副使穆济督之。
</p><p>
丙辰，命宰相沈沦为东京留守兼判开封府事，宣徽北院使王仁赡为大内都部署，
枢密承旨陈从信副之。
</p><p>
帝初即位，谓齐王廷美曰：“太原我必取之。”至是欲以廷美掌留务。开封府
判官吕端言于廷美曰：“主上栉风沐雨以申吊伐，王地处亲贤，当表率扈从，若掌
留务，非所宜也。”廷美由是请行。端，馀庆弟也。
</p><p>
甲子，车驾发京师。戊辰，次澶州。临河主簿宋捷道旁献封事，帝见其姓名，
喜曰：“我师捷矣！”即以为将作监丞。
</p><p>
己巳，次德清军。命行在转运使河南刘保勋兼句当北面转运使事。遣均州刺史
临洺解晖、尚食使折彦赟攻隆州。
</p><p>
甲戌，次刑州。以唐州团练使曹光实知威胜军事。光实入告：“愿提一旅之众，
奋锐先登。”帝曰：“资粮事大，亦足宣力也。”
</p><p>
丙子，以潞州都监陈钦祚知威胜军。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86810.html' class='pagedaohang'>【上一篇】<i>:卷第十 【宋纪十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86808.html' class='pagedaohang'>【下一篇】<i>：卷第八 【宋纪八】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>