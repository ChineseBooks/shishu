<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百七十九 【宋纪一百七十九】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百七十九 【宋纪一百七十九】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86640.html' class='pagedaohang'>【上一篇】<i>:卷第一百八十 【宋纪一百八十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86638.html' class='pagedaohang'>【下一篇】<i>：卷第一百七十八 【宋纪一百七十八】</i></a></span>
</ul>
<div class="articleContent" id="articleContent"> <p>
起著雍执徐十月，尽玄黓涒滩七月，凡
四年有奇。

</p><p>
○度宗端文明武景孝皇帝咸淳四年（蒙古至元五年）
</p><p>
冬，十月，戊寅朔，日有食之。
</p><p>
皇子宪生。
</p><p>
参知政事常挺罢，寻卒。
</p><p>
蒙古以中书、枢密事多壅滞，言者请置督事官各二人。离鸣上言曰：“官得人，
自无滞政。臣职在奉宪，愿举察之，毋为员外置人也。”己卯，诏：“中书省、枢
密院，凡有事民御史台同奏。”
</p><p>
蒙古立河南等路行中书省，以参知政事阿哩行中书省事。庚辰，以御史中丞阿
哩为参知政事。
</p><p>
庚寅，蒙古命从臣录《毛诗》、《论语》、《孟子》。
</p><p>
乙未，蒙古享于太庙。
</p><p>
蒙古中书省言前朝必有《起居注》，故善政嘉谟，不致遣失；诏即以和尔果斯、
通呼喇充翰林待制兼起居注。
</p><p>
戊戌，蒙古宫城成。刘秉忠辞领中书省事，许之，为太保如故。
</p><p>
己亥，诏：“四川州县盐酒课再免征三年。”
</p><p>
十一月，癸丑，枢密院言：“南平镇抚使韩宣，筑城于渝、嘉、开、达、常、
武诸州县，峡州至江陵，水陆有备。宣尽瘁以死，宜视殁于王事加恩。”诏任其子
承节郎。
</p><p>
戊午，皇子锽生。
</p><p>
庚申，襄陽军攻沿山诸寨，为阿珠所败，被杀甚众。
</p><p>
丙寅，福建安抚使汤汉再辞免，乞祠禄，诏别授职。
</p><p>
辛未，以文武官在选，困于部吏，隆寒旅琐可闵，命吏部长、贰、郎官日趣铨
注，小有未备，特与放行，违者有刑。自是隆寒盛暑，申严戒饬。
</p><p>
壬申，行义役法。
</p><p>
癸酉，蒙古御史台言：“立台数月，发摘甚多，追理侵欺粮粟近二万石，钱物
称是。”诏褒谕之。
</p><p>
蒙古朝仪未立，凡遇称贺，臣庶杂至帐殿前。执法者患其喧扰，不能禁。太常
少卿王磐上疏曰：“按旧制，天子宫门不应入而入者，谓入阑入；阑入之罪，由第
一门至第三门轻重有差。宜令宣徽院籍两省而下百官姓名，各依班序，听通事舍人
传呼赞引，然后进。其越次者，殿中司纠察定罚。不应入而入者，准阑入罪。庶朝
廷之礼渐可整肃。”于是议定朝仪。
</p><p>
十二月，戊寅，蒙古以中都、南京、北京州郡大水，免田科。
</p><p>
丙戌，签书枢密院事包恢罢。
</p><p>
辛卯，以夏贵为沿江制置使兼知黄州。
</p><p>
戊戌，以汪立信知潭州兼湖南安抚使。

</p><p>
○度宗端文明武景孝皇帝咸淳五年（蒙古至元六年）
</p><p>
春，正月，丁未，以李庭芝为两淮制置大使兼知扬州。州新遭火，公私萧然。
庭芝放民岁盐二百馀万，又凿河四十里入金沙馀庆场，以省车运。始，平山堂瞰扬
城，敌至则构望楼其上，张弓弩以射城中。庭芝筑大城包之，募汴南流民二万馀人
以实之，号武锐军。修学赈饥，民德之如父母。
</p><p>
甲寅，蒙古刘秉忠、博啰，奉诏命赵秉温、史杠访前代知礼仪者肄习朝仪。秉
忠曰：“二人习之，虽知之莫能行也。”诏许用十人。乃访问于金故老乌库哩居贞
等，遂偕许衡、徐世隆，稽古典，参时宜，沿情定制而肄习之。秉忠又曰：“无乐
以相须，则礼不备。”诏搜访乐工，依律运谱，被诸乐歌。
</p><p>
戊午，蒙古阿珠率众侵复州、德安府、京山等处，掠万人而去。
</p><p>
右丞相叶梦鼎，扼于贾似道，不得行其志，乃引杜衍故事致仕，单车宵遁。癸
亥，诏以少保、观文殿大学士判福州，辞不拜。以马廷鸾参知政事。甲戌，以江万
里参知政事。
</p><p>
蒙古括诸路兵以益襄陽，遣史天泽与枢密副使呼喇楚往经画之。天泽至，吕文
焕遣吏饷以盐、茗。天泽筑长围，起万山，包百丈山，令南、北不相通。又筑岘山、
虎头山为一字城，联亘诸堡，为久驻计。
</p><p>
蒙古阿哈玛特专总财赋，以新立宪台，言于蒙古主曰：“庶务责成各路，钱谷
付之转运；今绳治之，事何由办？请罢御史台及诸道提刑司。”廉希宪曰：“立台
察，古制也。内则弹劾奸邪，外则察视非常，访求民瘼；裨益国政，无大于此者。
如阿哈玛特所言，必使上下专恣，贪暴公行，事岂可集耶？”阿哈玛特语塞，乃止。
</p><p>
二月，己丑，蒙古颁行新字，诏曰：“国家创业朔方，制用文字，皆取汉楷及
辉和尔字以达本朝之言。考诸辽、金及遐方诸国，例合有字。今文治寝兴，字书尚
缺，特命国师帕克斯巴创蒙古新字，颁行诸路，译写一切文字，期于顺言达事而已。”
更号帕克斯巴为“大宝法王”。其字凡千馀，大要以谐声为宗。寻诏诸路蒙古字学
各置教授。
</p><p>
三月，丙午，蒙古阿珠自白河率兵围樊城，遂筑堡鹿门山。
</p><p>
己未，诏浙西六郡公田设官督租有差。
</p><p>
辛酉，京湖都统制张世杰，将兵拒蒙古围樊之军，战于赤滩浦，败绩。时群臣
多言高达可援襄陽者，御史李旺入言于贾似道，似道曰：“吾用达，如吕氏何？”
旺出，叹曰：“吕氏安，则赵氏危矣。”吕文焕闻达且至，亦不乐，以语其客，客
曰：“易耳。今朝廷以襄急，故遣达；吾以捷闻，则达必不成遣矣。”会获哨骑数
人，文焕即以大捷奏，然朝廷实未尝急于援襄也。
</p><p>
戊辰，以江万里为左丞相，马廷鸾为右丞相。廷鸾每见文法太密，功赏稽迟，
将校不出死力于边阃，升辟稍越拘挛。贾似道颇疑异己，黥堂吏以泄其愤。
</p><p>
己巳，以马光祖知枢密院事。
</p><p>
夏，四月，辛巳，蒙古制玉玺大小十纽。
</p><p>
高邮夏世贤，七世义居，癸巳，诏署其门。
</p><p>
甲午，蒙古遣使祀岳、渎。
</p><p>
五月，己酉，知枢密院事马光祖罢，提举洞霄宫。
</p><p>
乙卯，少保、观文殿大学士、醴泉观使程元凤卒。元凤之在政府也，一仕者求
迁，元凤谢之。其人累请，不许，乃以先世为言。”元凤曰：“先公畴昔相荐者，
以元凤恬退故也。今子所求躐次，岂先大夫意哉？矧以国家官爵报私恩，元凤所不
敢。”有尝遭元凤论列者，后见其可用，更荐拔之，曰：“前日之弹劾，成其才也；
今日之擢用，尽其才也。”帝闻讣，震悼，赠少师，谥文清。
</p><p>
蒙古洧川县达噜噶齐贪暴，盛夏役民捕蝗，禁不得饮水。民不胜忿，击之而毙。
有司当以大逆，置极刑者七人，连坐者五十馀人。开封判官袁裕曰：“达噜噶齐自
犯众怒而死，安可悉归罪于民？”议诛首恶一人，馀各杖之有差。部使者录囚至县，
疑其太宽，裕辨之益力，遂陈其事于中书，刑曹竟从裕议。
</p><p>
六月，庚辰，皇子昰生。
</p><p>
高丽国王禃遣其世子愖朝于蒙古。
</p><p>
秋，七月，辛酉，蒙古制太常寺祭服。
</p><p>
癸酉，蒙古立国子学。降诏，谕宋官民以不欲用兵之意。
</p><p>
蒙古主命诸路决滞狱，释轻罪。
</p><p>
沿江制置副使夏贵袭蒙古阿珠于新郢，败绩。初，贵率众援襄、樊，乘春水涨，
轻兵部粮至襄陽城下，惧蒙古军掩袭，与吕文焕交语而还。及秋，大霖雨，汉水溢，
贵分遣舟师出没东岸林谷间。阿珠谓诸将曰：“此虚行，不可与战，宜整舟师以备
新城。”明日。贵果趣新城，至虎尾州，为蒙古万户解汝楫等舟师所败，士卒溺汉
水死者甚众，战舰五十艘皆没。范文虎以舟师援贵，至灌子滩，亦为蒙古所败，文
虎以轻舟遁。
</p><p>
八月，丙申，蒙古诏：“诸路劝课农桑，命中书省采农桑事，列为条目，仍令
提刑按察司与州县官相风土之所宜，讲究可否，别颁行之。”
</p><p>
九月，丙寅，明堂礼成，加上皇太后尊号曰寿和圣福。
</p><p>
辛未，蒙古以呼喇楚、史天泽并平章政事，阿哩为中书右丞、行河南等路中书
省事，赛喜谔德齐行陕西五路、西蜀、四川中书省事。
</p><p>
蒙古主归自上都。
</p><p>
高丽权臣林衍废其主禃而立禃弟安庆公淐。八月，己卯，蒙古遣使往其国详问，
条具以闻。
</p><p>
冬，十月，蒙古刘秉忠等奏朝仪已定，请备执礼员；诏丞相安图择蒙古宿卫士
可习容止者百馀人肄之。己卯，定朝仪服色。
</p><p>
蒙古鄂尔多布哈、李谔还自高丽，以其臣金方庆至，奉权国王淐表，诉国王王
禃遘疾，令弟淐权国事。丁亥，诏遣兵部侍郎赫迪、淄莱总管判官徐世雄召禃、淐
及林衍俱赴阙，命国王特默格以兵压其境，赵璧行中书省于东京。仍降诏谕高丽国
军民。
</p><p>
十一月，癸卯，高丽都统领崔坦等，以林衍作乱，挈西京五十馀城附于蒙古。
丁未，发兵往定。高丽国王禃遣其臣朴烋从赫迪入朝，表称受诏已复位，寻当入觐。
乃命止诛林衍，馀无所问。
</p><p>
庚午，蒙古敕：“诸路鳏寡废疾之人，月给米二斗。”
</p><p>
先是蒙古主以安南入贡不时，以同签土番经略使张庭珍为朝列大夫、安南国达
噜噶齐，由吐蕃、大理至安南。世子光昺立受诏，庭珍责之曰：“皇帝不欲以汝土
地为郡县，而听汝称籓，遣使喻旨，德至厚也。王犹与宋为脣齿，妄自尊大！今百
万之师围襄陽，拔在旦夕，席卷渡江，则宋亡矣，王将何恃？且云南之兵，不两月
可至汝境，覆汝宗祀有不难者，其审谋之！”光昺惶恐，下拜受诏。既而语庭珍曰：
“天子怜我，而使者多无礼。汝官朝列，我王也，相与抗礼，古有之乎？”庭珍曰：
“有之。王人虽微，序于诸侯之上。”光昺曰：“汝过益州，见云南王，拜否？”
庭珍曰：“云南王，天子之子；汝蛮夷小邦，特假以王号，岂得比云南王？况天子
命我为安南之长，位居汝上耶？”光昺曰：“大国何索我犀象？”庭珍曰：“贡献
方物，籓臣职也。”光昺无以对，益惭愤，使卫兵露刃环立以恐庭珍，庭珍解所佩
刀，坦卧室中，曰：“听汝所为。”光昺及其臣皆服。至是遣使随庭珍入贡。
</p><p>
蒙古筑新城于汉水西。
</p><p>
十二月，癸酉，少师、卫国公吕文德卒。文德以许蒙古置榷场为恨，每曰：
“误国家者我也！”因疽发背，致仕。卒，谥武忠。贾似道以其婿范文虎为殿前副
都指挥使，总禁兵。
</p><p>
是岁，蒙古益都、淄、莱大水，河南、河北、山东诸郡蝗，恩州、曹州、开元、
东昌、大名、东平、济南、高唐、固安饥，赈之。

</p><p>
○度宗端文明武景孝皇帝咸淳六年（蒙古至元七年）
</p><p>
春，正月，壬寅，以李庭芝为京湖制置大使，督师援襄、樊。时夏贵、范文虎
相继大败，闻庭芝至，文虎遗书贾似道曰：“吾将兵数万入襄陽，一战可平，但愿
无使听命于京阃，事成则功归于恩相矣。”似道即命文虎为福州观察使，其兵从中
制之。庭芝屡约进兵，文虎但与妓妾、嬖幸击鞠饮宴，以取旨未至为辞。
</p><p>
初，蒙古主命刘秉忠、张文谦、许衡定官制，衡考古今分并统属之序，去其权
摄、增置、冗长、侧置者，凡省、部、院、台、郡、县与夫后妃、储籓、百司所联
属统，制定为图，至是奏上之。使集公卿，杂议中书、院、台行移之体，衡曰：
“中书佐天子总国政，院、台宜具呈。”时商挺在枢密，高鸣在台，皆定为咨禀，
因大言以动衡曰：“台、院皆宗亲大臣，若一忤，祸不可测。”衡曰：“吾论国制
耳，何与于人！”遂以其言质于蒙古主前，蒙古主曰：“衡言是也。”
</p><p>
丙午，蒙古左丞相耶律铸、右丞相廉希宪并罢。时有诏释大都囚，西域人伊赞
玛鼎，为怨家所诉，系狱，亦被原免；蒙古主自开平还，怨家复诉之。时希宪在告，
实不预其事，乃取堂判补署之曰：“天威不测，岂可幸其独不署以苟免耶？”希宪
入见，以诏书为言，蒙古主曰：“诏释囚耳，岂有诏释伊赞玛鼎耶？”对曰：“不
释伊赞玛鼎，臣等亦未闻此诏。”蒙古主怒曰：“汝等号称读书，临事乃尔，宜得
何罪？”对曰：“臣等忝为宰相，有罪当罢退。”蒙古主曰：“但从汝言。”即与
铸同罢。
</p><p>
蒙古立尚书省，罢制国用使司，以平章政事呼图达尔为中书左丞相，国子祭酒
许衡为中书左丞，制国用使阿哈玛特平章尚书省事。
</p><p>
阿哈玛特多智巧，以功利自负。蒙古主急于富国，试以事，颇有成绩，又见其
与史天泽争辨，屡有以诎之。由是奇其才，授以政柄，言无不从，专愎益甚。尚书
省既立，诏：“凡铨选镑官，吏部定拟资品呈尚书，尚书咨中书，中书闻奏。”阿
哈玛特擢用私人，不由部拟，不咨中书。安图以为言，蒙古主令问阿哈玛特，阿哈
玛特言：“事无大小，皆委之臣，所用之人，臣宜自择。”安图因请“自今惟重刑
及迁上路总管始属之臣，馀并付阿哈玛特。”蒙古主从之。阿哈玛特遂请重定条画，
下诸路，括户口，增太原盐课，以千锭为常额。
</p><p>
庚戌，以高达为湖北安抚使、知鄂州，孙虎臣起复淮东安抚副使、知淮安州。
贾似道迫于人言，故起用达；达怀宿憾，不为似道用。
</p><p>
甲寅，高丽国王禃遣使诣蒙古言：“臣已复位，今从七百人入觐。”诏令从四
百人来，馀留之西京。诏改西京曰东宁府，画慈悲岭为界，以莽赉扣为安抚高丽使，
率兵戍其西境。
</p><p>
辛西，颁《成天历》。
</p><p>
丙寅，以广东经略安抚使陈宗礼签书枢密院事，吏部尚书赵顺孙同签书枢密院
事。
</p><p>
故事，宫中饮宴，名曰排当。理宗朝，排当之礼，多内侍自为之，遇有排当，
则必有私事密启；帝即位，益盛，至出内帑为之。宗礼尝上疏言：“内侍用心，非
借排当以侵羡馀，则假秋筵以奉殷勤，不知费几州汗血之劳，而供一夕笙歌之乐。
请禁绝之。”不报。
</p><p>
丁卯，帝制《字民》、《牧民》二训，以戒百官。
</p><p>
戊辰，左丞相江万里罢。万里以襄、樊为优，屡请益师往救，贾似道不答，万
里遂力求去，出知福州。时王应麟起为起居郎兼权吏部侍郎，上言曰：“国家所恃
者大江，襄、樊其喉舌，议不容缓。朝廷方从容如常时，事几一失，岂能自安？”
贾似道谋复逐之，会应麟以忧去。
</p><p>
二月，辛未朔，蒙古前中书右丞相巴延为枢密副使。
</p><p>
甲戌，蒙古筑昭应宫于高梁河。
</p><p>
丙子，蒙古主御行宫，观刘秉忠、博啰、许衡及太常卿徐世隆所起朝仪，大悦，
举酒赐之。
</p><p>
丁丑，蒙古以岁饥，罢修筑宫城役夫。
</p><p>
壬辰，蒙古立司农司，以参知政事张文谦为卿，设四道巡行劝农司。文谦请开
籍田，行祭先农、先蚕等礼。阿哈玛特议拘民间铁，官铸农器，高其价以配民，创
立行户部于东平、大名以造钞，及诸路转运使干政害民；文谦悉极论罢之。
</p><p>
乙未，襄陽出步骑万馀人，兵船百馀艘，攻蒙古万山堡，为万户张弘范等所败。
</p><p>
高丽国王禃朝于蒙古。蒙古令国王特默裕举军入高丽旧京，以托克托多勒、焦
天翼为其国达噜噶齐，护送禃归国。仍下诏：“林衍废立，罪不可赦；安庆公淐，
本非得已，在所宽宥。有能执送衍者，虽其党，亦必重增官秩。”
</p><p>
三月，庚子朔，日有食之。
</p><p>
蒙古改诸路行中书省为行尚书省。
</p><p>
癸丑，诏曰：“吏以廉称，自古有之。今绝不闻，岂不自章显而壅于上闻欤？
其令侍从、卿监、郎官各举廉吏，将显擢焉。”
</p><p>
甲寅，蒙古主如上都。
</p><p>
戊午，蒙古阿珠与刘整上言：“围守襄陽，必当以教水军、造战舰为先务。”
诏许之。于是造战舰五千艘，日练水军七万人，虽雨不能出，亦画地为船而习之。
</p><p>
蒙古平章尚书省事阿哈玛特，势倾中外，一时大臣多阿附之。中书左丞许衡，
每与之议，必正言不少让。已而其子呼逊有同签枢密之命，衡独执奏曰：“国家事
权，兵、民、财三者而已。今其父典民与财，子又典兵，不可。”蒙古主曰：“卿
虑其反耶？”衡对曰：“彼虽不反，此反道也。”帝以语阿哈玛特，阿哈玛特由是
怨衡，欲以事中之。衡屡入辞免，蒙古主不许。
</p><p>
四川制置司遣将修合州城，蒙古立武胜军以拒之。总帅汪惟正，临嘉陵江作栅，
扼其水道，夜悬灯栅间，编竹为笼，中置火炬，顺地势转走，照百步外，以防不虞。
南师知有备，不敢逼。
</p><p>
廉希宪既罢，蒙古主念之，尝问侍臣：“希宪居家何为？”侍臣以读书对。蒙
古主曰：“读书固朕所教，然读之而不肯用，多读何为？”意责其罢政而不复求进
也。阿哈玛特因谗之曰：“希宪日与妻怒宴乐尔。”蒙古主变色曰：“希宪清贫，
何从宴饮！”阿哈玛特惭而退。希宪有疾，医言须用沙糖，家人求于外，阿哈玛特
与之二斤，希宪却之曰：“使此物果能活人，吾终不受奸人所与求活也。”蒙古主
闻而遣赐之。
</p><p>
夏，四月，戊寅，以文天祥兼崇政殿说书、真学士院，寻罢。
</p><p>
贾似道以去要君，命学士降诏。天祥当制，语皆讽似道。时内制，相承必先呈
稿于宰相，天祥独不循此例。似道见制，意不满，讽别院改作，天祥援杨亿故事，
亟求解职，迁秘书监，似道又使台官张志立劾罢之。天祥数被斥，乃援钱若水例致
仕，时年三十七。
</p><p>
壬午，蒙古檀州陨黑霜二夕。
</p><p>
己丑，蒙古高丽行省奏言：“高丽林衍死，其子惟茂擅袭令公位，为尚书宋宗
礼所杀。岛中民皆出降，已还之旧京。衍党裴仲孙等复集馀众，立王禃庶族承化侯
为王，窜入珍岛。”
</p><p>
五月，辛丑，以吴革为沿江制置宣抚使。
</p><p>
癸卯，四川制置司遣都统牛宣，与蒙古陕西签省伊苏岱尔、严忠范等战于嘉定、
重庆、钓鱼山、马湖江，皆败，宣为蒙古所获，遂破三寨。
</p><p>
丁未，蒙古以同知枢密院事哈达为平章政事。
</p><p>
丙辰，蒙古尚书省言：“诸王遣使取索诸物及铺马等事，请自今并以文移，毋
得口传教令。”从之。
</p><p>
蒙古改宣徽院为光禄司，仍以乌珍充使。
</p><p>
六月，庚午，诏：“《太极图说》、《西铭》、《易传序》、《春秋传序》，
天下士子宜肄其文。”
</p><p>
庚辰，皇子宪薨。
</p><p>
丙申，蒙古立籍田于大都之东南郊，从张文谦之言也。
</p><p>
蒙古禁民擅入宋境剽掠。
</p><p>
秋，七月，复开州，更铸印傍之。
</p><p>
蒙古都元帅伊苏岱尔侵光州。
</p><p>
八月，戊辰朔，蒙古筑环城以逼襄陽。
</p><p>
壬辰，诏：“郡县行推排法，虚加寡弱户租，害民为甚。其令各路监司询访，
亟除其弊。”
</p><p>
诏贾似道入朝不拜。每朝退，帝必起避席，目送之出殿庭始坐。癸巳，诏十日
一朝。
</p><p>
时蒙古攻围襄、樊甚急，似道日坐葛岭，起楼阁亭榭，作半闲堂，延羽流，塑
己像其中，取爆人叶氏及倡尼有美色者为妾，日肆婬乐，与故博徒纵博，人无敢窥
其第者。有妾兄来，立府门若将入状，似道见之，缚投火中。尝与群妾据地斗蟋蟀，
所押客戏之曰：“此军国重事耶？”酷嗜宝玩，建多宝阁，一日一登玩。闻余玠有
玉带，已殉葬，发冢取之。人有物，求不与，辄得罪。自是或累月不朝，虽朝享景
灵宫亦不从驾。有言边事者，辄加贬斥。一日，帝问曰：“襄陽围已三年，奈何？”
似道对曰：“北兵已退，陛下何从得此言？”帝曰：“适有女嫔言之。”似道诘其
人，诬以它事，赐死。由是边事虽日急，无敢言者。
</p><p>
兰溪处士金履祥，以襄、樊之师日急，进“牵制捣虚”之策，请以重兵由海道
直趋燕蓟，则襄、樊之师不攻而自解，闻者以为迂阔。然履祥所叙海舶经由之郡县，
以及巨洋、别坞，难易远近，后验之无或爽者。
</p><p>
九月，庚戌，以黄万石为沿海制置使。
</p><p>
冬，十月，丁丑，诏：“范文虎总统殿前司两淮诸军，往襄、樊备御，赐犒师
钱一百五十万。”
</p><p>
台州大水；己卯，诏发仓米赈之。
</p><p>
甲申，以陈宗礼、赵顺孙兼权参知政事。
</p><p>
乙酉，蒙古享于太庙。
</p><p>
己丑，蒙古主归自上都，议立三省。侍御史高鸣上封事曰：“臣闻三省设自近
古，其法，由中书出，改移门下。议不合，则有驳正或封还诏书；议合，则还移中
书。中书移尚书，尚书乃下六部、郡国。方今天下大于古而事益繁，取决一省，犹
曰有壅，况三省乎？且多置官者，求免失政也。但使贤俊萃于一堂，速署参决，自
免失政，岂必别官异坐而后无失政乎？故曰政贵得人不贵多，不如一省便。”蒙古
主深然之。
</p><p>
闰月，己酉，以安吉州水，免公田租。
</p><p>
十一月，丁丑，以嘉兴、华亭两县水，免公田、民田租。
</p><p>
陈宗礼疏言：“国所以立曰天命、人心，因其警而加敬畏，天命未有不可回也；
因其未坠而加绥定，人心未尝不可回也。”
</p><p>
庚辰，诏犒赏襄、郢屯戍将士。
</p><p>
癸未，蒙古命西夏管民官禁僧徒冒据民田。
</p><p>
壬辰，蒙古申明劝课农桑赏罚之法。
</p><p>
乙未，陈宗礼罢，寻卒。
</p><p>
十二月，丙申朔，蒙古改司农司为大司农司，添设巡行劝农使、副各四员，以
御史中丞博啰兼大司农卿。安图言博啰以台臣兼领，前无此例，蒙古主曰：“司农
非细事，朕深喻此，故令博啰总之。”寻以都水监隶大司农司。
</p><p>
蒙古以赵良弼为秘书监、充国信使，使日本。
</p><p>
丁未，金齿、骠国二部酋长内附于蒙古。
</p><p>
蒙古以董文炳为山东路统军副使，治沂州。沂与宋接壤，镇兵仰内郡饷运。有
诏和籴本部，文炳命收州县所移文。众惧违诏旨，文炳曰：“第止之。”乃遣使入
奏，略曰：“敌人接壤，知吾虚实，一不可；边民供顿甚劳，重苦此役，二不可；
困吾民以惧来者，三不可。”蒙古主大悟，罢之。
</p><p>
蒙古张弘范言于史天泽曰：“今规取襄陽，周于围而缓于攻者，计待其自毙也。
然夏贵乘江涨送衣粮入城，我无御之者。而江陵、归、峡行旅休卒，道出襄陽者相
继，宁有自毙之时乎？若筑万山以断其西，立栅灌子滩以绝其东，则速毙之道也。”
天泽从之，遂城万山，徙弘范于鹿门。自是襄、樊道绝，粮援不继。
</p><p>
是岁，蒙古以应昌府及山东、淄、莱路饥，赈之。南京、河南两路旱，减其赋。

</p><p>
○度宗端文明武景孝皇帝咸淳七年（元至元八年）
</p><p>
春，正月，乙丑朔，封皇子昰为建国公。
</p><p>
召汤汉、洪天赐，不至。
</p><p>
诏戒贪吏。
</p><p>
己卯，蒙古以同签河南行省事阿尔哈雅参知尚书省事。丙戌，蒙古高丽安抚阿
哈等略地珍岛，与林衍馀党遇，多所亡失。中书省臣言，谍知珍岛馀粮将竭，宜乘
弱攻之；诏不许，令巡视险要，常为之备。
</p><p>
壬辰，蒙古敕：“诸鳏寡孤独疾病不能自荐者，官给庐舍、薪米。”
</p><p>
二月，丁酉，蒙古发中都、真定、顺天、河间、平、滦民二万八千馀人筑宫城。
</p><p>
己亥，蒙古罢诸路转运司入总管府，移陕蜀行中书省于兴元。
</p><p>
癸卯，蒙古以东京行省事赵璧为中书右丞。
</p><p>
蒙古四川行省伊苏岱尔言：“比因饥馑，盗贼滋多。若不显戮一二，无以示惩。”
敕中书详议。安图奏曰：“强窃盗贼，一皆处死，恐非所宜。罪至死者，宜仍旧待
报。”从之。
</p><p>
甲辰，蒙古命呼图达尔持诏招谕高丽林衍馀党裴仲孙。
</p><p>
乙巳，蒙古大理等处宣慰都元帅保赫鼎、王傅库库岱等，谋毒杀皇子云南王呼
格齐，事觉，并伏诛。
</p><p>
辛酉，蒙古敕：“凡讼而自匿及诬告人罪者，以其罪罪之。”
</p><p>
三月，乙丑，蒙古增置河东、山西道按察司，改河东、陕西道为陕西、四川道，
山北东、西道为山北、辽东道。
</p><p>
甲申，蒙古主如上都。
</p><p>
蒙古中书左丞许衡上疏论阿哈玛特专权、罔上、蠹政、害民诸事，不报，因以
老病请解机务。蒙古主不许，且命举自代者。衡奏曰：“用人，天子之大柄也。臣
下泛论其贤否则可，若授之以位，则当断自宸衷，不可使臣下有市恩之渐。”乙酉，
拜衡集贤大学士兼国子祭酒，即燕京南城旧枢密院设学。衡闻命，喜曰；“此吾事
也。”因请征其弟子王梓、耶律有尚、姚燧等十二人为斋长。时所选弟子皆幼稚，
衡待之如成人，爱之如子，出入进退，其严如君臣。其为教，因觉以明善，因善以
开蔽，相其动息以为张弛。课诵少暇，即习礼，或习书算，少者则令习拜跪、揖让、
进退、应对。或射，或投壶，负者罚读书若干遍。久之，诸生人人自以为得师。
</p><p>
蒙古侍讲学士图克坦公履欲奏行科举，知蒙古主于释氏重教而轻禅，乃言懦亦
有之；科举类教，道学类禅。蒙古主怒，召姚枢、许衡与宰臣廷辨。董文忠自外入，
蒙古主曰：“汝日诵《四书》，亦道学者。”文忠对曰：“陛下每言士不治经讲孔、
孟之道而为诗赋，何关修身，何益治国！由是海内之士，稍知从事实学。臣今所诵
皆孔、孟之言，焉知所谓道学！而俗儒守亡国馀习，欲行其说，故以是上惑圣听。
恐非陛下教人修身治国之本也。”事遂止。
</p><p>
是月，以和州、吉州、无为、镇巢、安庆诸州、平江府饥，赈之。
</p><p>
夏，四月，壬寅，蒙古经略司实都言：“高丽逆党裴仲孙，稽留使命，负固不
服，请与浩尔齐、王国昌分道进讨。”蒙古主从之，命高丽签军征珍岛。
</p><p>
戊午，范文虎与蒙古阿珠等战于湍滩，军败，统制硃胜等百馀人为蒙古所获。
</p><p>
五月，乙丑，蒙古以东道兵围守襄陽，命赛音谔德齐、郑鼎率诸将水陆并进，
以趣嘉定；汪良臣、彭天祥出重庆，扎拉布哈出泸州，立吉思出汝州，以牵制之。
所至顺流纵筏，断浮桥，获将卒、战舰甚众。
</p><p>
辛未，蒙古分大理国三十七部为三路，以大理八部蛮新附，降诏抚谕。
</p><p>
壬申，蒙古造内外仪仗。
</p><p>
己卯，蒙古以史天泽平章军国重事。
</p><p>
蒙古实都言：“珍岛贼徒败散，馀党窜入耽罗。”
</p><p>
乙酉，赐礼部进士张镇孙以下五百二人及第、出身。
</p><p>
六月，甲午，蒙古敕枢密院：“凡军事径奏，不必经由尚书省；其干钱粮者议
之。”
</p><p>
丙申，以诸暨大雨、暴风，发米赈被水之家。
</p><p>
癸卯，范文虎将卫卒及两淮舟师十万进至鹿门。时汉水溢，阿珠夹汉东、西为
阵，别令一军趣会丹滩，击其前锋。诸将顺流鼓噪，文虎军逆战，不利，弃旗鼓，
乘夜遁去。蒙古俘其军，获战船、甲仗不可胜计。
</p><p>
是月，淮东制置使印应雷城五河口，命镇江转米十万石贮新城，赐名安淮军。
蒙古统军司库春、董文炳来争，不能得。
</p><p>
秋，七月，壬戌朔，蒙古设回回司天台官属。
</p><p>
壬午，四川制置使硃禩孙言：“五月以来，江水凡三泛溢，自嘉而渝，漂荡城
壁，楼橹圮坏。又，嘉定地震者再，被灾害为甚。乞赐黜罢，上答天谴。”诏不允。
</p><p>
乙酉，襄陽遣将来兴国攻蒙古百丈山营，为阿珠所败，追至湍滩，杀伤二千馀
人。
</p><p>
八月，壬辰朔，日有食之。
</p><p>
壬子，蒙古主归自上都。
</p><p>
蒙古迁成都统军司于眉州。
</p><p>
己未，蒙古圣诞节，初立内外仪仗及云和署乐位。
</p><p>
蒙古东川统军司攻铜钹寨，守寨官李庆降。蒙古以庆知梁山军事。
</p><p>
九月，甲戌，蒙古太庙柱坏，御史劾都水刘晸监造不敬，晸以忧卒。张易请先
期告庙，然后完葺；从之。
</p><p>
乙亥，以汤汉、洪天锡屡辞召命，并权华文阁学士，仍予祠禄。
</p><p>
壬午，统制范广攻胶州，为蒙古千户蒋德所败，广被擒。
</p><p>
癸未，蒙古主以四川民力困敝，诏免茶、盐等课，以军民田租给军食。仍敕有
司：“有言茶、盐之利者，以违制论。”
</p><p>
己丑，皇子派。
</p><p>
冬，十月，癸巳，蒙古大司农司言高唐州达噜噶齐呼图纳、州尹张庭瑞、同知
陈思济劝课有效，陕县尹王仔怠于劝课，宜加黜陟以示劝惩；从之。
</p><p>
丙申，嗣秀王与泽卒，追封临海郡王。
</p><p>
丁酉，蒙古享于太庙。
</p><p>
十一月，壬戌，蒙古罢诸路交钞都提举司。
</p><p>
己巳，汤汉以端明殿学士致仕。
</p><p>
乙亥，蒙古建国号曰大元，取《易》“大哉乾元”之义，从太保刘秉忠请也。
</p><p>
丙戌，元置四川行省于成都。
</p><p>
元万安阁成。
</p><p>
十二月，辛卯朔，元宣徽院请以阑遗户淘金，元主曰：“姑止，毋重劳吾民也。”
</p><p>
辛亥，初置士籍。
</p><p>
贾似道欲制东南士心，乃令御史陈伯大请籍士人，开具乡里、姓名、年甲、三
代、妻室，令乡邻结勘，于科举条制无碍，方许纳卷。又严后省安试法，比校中省
元卷字迹稍异者，黜之。覆试之日，露索怀挟。有李钫孙者，少时戏雕股间，索者
视之，骇曰：“此文身者！”事闻，被黜。时边事危急，束手无策，而以科举累士
人，其谬至此。
</p><p>
初，陈仲微为江西提刑，忤似道，罢去，至是起知惠州，迁太府寺丞，轮对，
言：“禄饵可以钓天下之中才，而不可以啖尝天下之豪杰；名航可以载天下之猥士，
而不可以陆沉天下之英雄。”似道怒，又讽言者论罢其官。

</p><p>
○度宗端文明武景孝皇帝咸淳八年（元至元九年）
</p><p>
春，正月，庚申，诏曰：“朕惟崇俭必自宫禁始，自今宫禁敢以珠翠、销金为
首饰服用，必罚无赦。臣庶之家，咸宜体恤工匠，犯者亦如景祐制，必从重典。”
</p><p>
又诏曰：“有虞之世，三载考绩，三考黜陟幽明。汉之为吏者长子孙，则其遗
意也。比年吏习偷薄，人怀一切，计日待迁，事未克究，又望而之它。吏胥狎玩，
窃弄官政，吾民莫敕焉！继自今，内之郎曹，外之牧守以上，更不数易。其有治状
昭著，自宜大擢。”时有识者皆以襄、樊为忧，而诏书徒托空言，泄泄如平时。
</p><p>
甲子，元井尚书省入中书省，平章尚书阿哈玛特、张易并为中书平章政事，参
知尚书省事张惠为中书左丞，参知尚书省事李尧咨、敏珠尔丹并为参知中书政事。
罢给事中、中书舍人、检正等官，仍设左右司。省六部为四，改称中书。
</p><p>
辛未，皇子昺生。
</p><p>
庚辰，元改北京、中兴、四川、河南四路行尚书省为行中书省，京兆复立行省。
</p><p>
壬午，元改山东东路都元帅府统军司为行枢密院，以伊苏尔岱、库春并为副使。
</p><p>
己丑，端明殿学士、致仕汤汉卒，谥文清。
</p><p>
二月，庚寅朔，元奉使日本赵良弼，遣书状官张鐸同日本二十六人，至中都求
见。
</p><p>
壬辰，元改中都为大都。
</p><p>
癸巳，故左丞相谢方叔卒。方叔相业，无过人者，晚困于权臣，至以玩好、丹
剂寿其君，为时论所鄙。
</p><p>
前知台州赵子寅，死无所归，诏：“特赠直秘阁，给没官宅一区、田三百亩，
养其遗孤，以旌廉吏。”
</p><p>
甲元，元命阿珠典蒙古军，刘整、阿尔哈雅典汉军。
</p><p>
庚子，元建中书省署于大都。
</p><p>
戊申，元始祭先农，如祭社之仪。
</p><p>
元诏诸路开浚水利。
</p><p>
元主如上都。
</p><p>
三月，乙丑，元主谕中书省，日本使人速议遣还。安图言：“赵良弼请移金州
戍兵，勿使日本妄生疑惧。臣等以为金州戍兵，彼国所知，若复移戍，恐非所宜。
但开谕来使，此戍乃为耽罗暂设，尔等不须疑畏也。”元主称善。
</p><p>
甲戌，元阿珠、刘整、阿尔哈雅破樊城外郛，守将坚闭内城，阿珠等增筑重围
以困之。
</p><p>
元赈济南路饥。
</p><p>
夏，四月，戊子，利路安抚张珏创筑宜胜山城。
</p><p>
元库春侵涟州，破射龙沟、五港口、盐场、白头、河城堡。
</p><p>
甲寅，元赈大都路饥。
</p><p>
五月，辛巳，元敕修筑都城，凡费悉从官给。
</p><p>
乙酉，元宫城初建东、西华、左、右掖门。
</p><p>
襄陽被围五年，援兵不至，吕文焕竭力拒之。城中稍有积粟，乏盐、薪、布帛。
张汉英守樊城，募善泅者，置蜡书于髻，藏积草下浮水而出，谓“鹿门既筑，势须
自荆、郢援救。”至隘口，元守卒见积草多，钩为薪，泅者被获，郢、邓之路亦绝。
</p><p>
至是诏京湖制置使李庭芝移屯郢州，将帅悉驻新郢及均州、河口以守要津。庭
芝闯知襄陽西北一水曰清泥，源于均、房，即其地造轻舟百艘，每三舟联为一舫，
中一舟装载，左右舟则虚其底而掩覆之；出重赏，募死士，得襄、郢、山西民兵之
骁悍善战者三千人；求得民兵部辖张顺、张贵俱智勇，素为诸将所服，俾为都统，
号贵曰“矮张”，顺曰“竹园张”。出令曰：“此行有死而已，汝辈或非本心，宜
亟去，毋败吾事。”人人感奋。汉水方生，溯流发舟。稍进团山下，又进高头港口，
结方阵，各船置火槍、火砲、炽炭、巨斧、劲弓，夜漏下三刻，起碇行，以红灯为
号，贵率先，顺殿之，乘风破浪，径犯重围。至磨洪滩，元舟师蔽水，无隙可入，
顺等乘锐断铁絙，攒杙数百，转战百二十里，元兵皆披靡。黎明，抵襄陽。城中久
绝援，闻顺等至，踊跃过望，勇气百倍。及收军，独失顺。越数日，有浮尸逆流而
上，被甲胄，执弓矢，直抵浮梁。视之，顺也，身中四槍六箭，怒气勃勃如生。诸
军惊以为神，结冢敛埋之。
</p><p>
六月，甲午，高丽告饥，元命转东京米以赈之。
</p><p>
丙申，徙皮龙荣于衡州。龙荣，旧宫僚也，知贾似道忌之，家居杜门，不预人
事。一日，帝偶问龙荣安在，似道恐其召用，陰讽湖南提刑李雷应诬劾以事，徙衡
州居住。龙荣恐不为雷应所容，未至，饮药卒。龙荣少有智略，性伉直，故卒为似
道所摈死。
</p><p>
丁酉，以吏部尚书章鉴同签书枢密院事。
</p><p>
发钱十万缗，命京湖制置司籴米百万石，转输襄陽积贮。
</p><p>
乙巳，以家铉翁兼权知绍兴府、浙东安抚提举司事，以唐震为浙西提点刑狱。
铉翁，眉州人；震，馀姚人也。
</p><p>
辛亥，台臣言江西推排田结局已久，旧设都官团长等虚名尚在，占Ｂ！”３８常
役，为害无穷；又言广东运司银场病民；诏俱罢之。
</p><p>
高丽国王禃请元讨耽罗馀寇。
</p><p>
秋，七月，丁巳朔，元河南省臣言：“往岁徙民实边屯耕，以贫苦悉散还家。
今唐、邓、察、息、徐、邳之民，爱其田庐，仍守故屯，愿以丝银准折输粮，而内
地州县转粟饷军者，反厌苦之。臣议今岁沿边州郡，验其户数，俾折钞就沿边和籴，
庶几交便。”从之。
</p><p>
壬午，元和尔果斯言蒙古字设国子学，而汉官子弟未有学者，及官府文移犹有
辉和尔字。诏：“自今凡诏令并以蒙古字行，仍遣百官子弟入学。”
</p><p>
元董文炳迁枢密院判官，行院事于淮西，筑正陽两城，夹淮相望，以缀襄陽。
</p><p>
元大司农司以安肃州被徐水之害，议夺大故道，决使东入清苑。然地势不便，
徒使害及清苑而故道必不可夺，清苑县尹耶律伯坚陈其形势，图其利害，要大司农
司官及郡守行视可否，事遂得已。清苑西有塘水，溉民田甚广，势家据以为硙，民
以失利诉，伯坚命毁硙；决其水而注之田，许以溉田之馀月乃得堰水置硙；仍以事
闻于省部，著为定制。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86640.html' class='pagedaohang'>【上一篇】<i>:卷第一百八十 【宋纪一百八十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86638.html' class='pagedaohang'>【下一篇】<i>：卷第一百七十八 【宋纪一百七十八】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>