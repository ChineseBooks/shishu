<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第九十六 【宋纪九十六】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第九十六 【宋纪九十六】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86723.html' class='pagedaohang'>【上一篇】<i>:卷第九十七 【宋纪九十七】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86721.html' class='pagedaohang'>【下一篇】<i>：卷第九十五 【宋纪九十五】</i></a></span>
</ul>
<div class="articleContent" id="articleContent"> <p>
起柔兆敦牂正月，尽六月，凡六月。

</p><p>
讳桓，徽宗长子，母曰恭显皇后王氏。元符三年四月己酉，生于坤宁殿。初名
亶，封韩国公；明年六月，进封京兆郡王；崇宁元年二月甲午，更名烜；十一月丁
亥，又改今名。大观二年正月，进封定王；政和三年正月，加太保；五年二月乙巳，
立为皇太子；宣和七年十二月戊午，除开封牧；庚申，受内禅。

</p><p>
○钦宗恭文顺德仁孝皇帝靖康元年（金天会四年）
</p><p>
正月，丁卯朔，受群臣朝贺，退，诣龙德宫，贺道君皇帝。诏中外臣庶实封言
得失。
</p><p>
金监军宗望使奏于金主曰：“自郭药师降，益知宋之虚实，请以为燕京留守。
及董才降，益知宋之地里，请任以军事。”金主俱赐姓完彦氏，皆给以金牌。
</p><p>
戊辰，金宗弼取汤陰，攻浚州。内侍梁方平领兵在黄河北岸，敌骑奄至，仓卒
奔溃。时南岸守桥者望见金人旗帜，烧断桥缆，陷没凡数千人，金兵因得不济。方
平既遁，何灌军亦望风溃散，守兵在河南者无一人。
</p><p>
初，金人至邯郸，遣郭药师为前驱，付以千骑，药师求益，复以千骑与之。药
师疾驰三百里，质明，遂至浚，具言州县无备。其后金人邀取金缯、暴掠宫禁事，
皆药师导之也。
</p><p>
己巳，下诏亲征，令有司并依真宗幸澶渊故事。命吴敏为亲征行营副使，许便
宜从事；兵部侍郎李纲、知开封府聂山为参谋官，团结兵马于殿前司。
</p><p>
诏“自今除授黜陟及恩数等事，并参酌祖宗旧制。”罢内外官司局所一百五处。
</p><p>
以吴敏知枢密院事，吏部尚书李棁同知枢密院事。
</p><p>
是日，闻浚州不守，夜漏二鼓，道君车驾东幸，出通津门。
</p><p>
硃勔放归田里。责王黼为崇信军节度使，永州安置。赐李彦死，仍藉其家赀。
</p><p>
庚午，以兵部侍郎李纲为尚书右丞、东京留守，同知枢密院李棁副之，聂山为
随军转运使。
</p><p>
时从官以边事求见者，皆非时赐对。纲侍班延和殿中，适宰执奏事，议欲奉銮
舆出狩襄、邓。纲语知东上閤门事硃孝庄曰：“有急切公事，欲与宰执廷辨。”孝
庄曰：“旧例未有宰执未退而从官求对者。”纲曰：“此何时，而用例也！”孝庄
即具奏。诏引纲立于执政之末，因启奏曰：“闻诸道路，宰执欲奉陛下出狩避敌，
果有之，宗社危矣。且道君皇帝以宗社之故传位陛下，今舍之而去，可乎？”帝默
然。白时中曰：“都城岂可以守？”纲曰：“天下城池，岂复有如都城者？且宗庙、
社稷、百官、万民所在，舍此欲何之？若能率励将士，慰安民心，岂有不可守之理！”
时内侍陈良弼领京城所，自内殿出奏曰：“京城楼橹创修，百未及一二。又，城东
樊家冈一带，濠河浅狭，决难保守，愿详议之。”帝顾纲曰：“卿可同蔡懋、良弼
往观，朕于此候卿。”纲诣东壁观城濠，回奏延和殿，帝顾问：“如何？”纲曰：
“城坚且高。楼橹诚未备，然所以守不在此。濠河唯樊家冈一带，以禁地不许开之，
诚为浅狭，然可以精兵强弩据也。”帝顾大臣曰：“策将安出？”皆默然。纲进曰：
“今日之计，莫如整厉士马，声言出战，固结民心，相与坚守，以待勤王之师。”
帝曰：“谁可将者？”纲曰：“朝廷平日以高爵厚禄富养大臣，盖将用之于有事之
日。今白时中、李邦彦等，虽书生未必知兵，然藉其位号，抚驭将士以抗敌锋，乃
其职也。”时中厉声曰：“李纲莫能出战否？”纲曰：“陛下不以臣为懦，傥使治
军，愿以死报；第人微官卑，恐不足以镇服士卒。”帝问执政有何阙，赵野以尚书
右丞对，时宇文粹中扈从东幸故也；帝即命除纲右丞。时宰执犹守避敌之议，纲曰：
“臣今正谢，犹服绿，非所以示中外。”即时赐袍带并笏，纲服之以谢，且言：
“方时艰难，臣不敢辞。”帝入，进膳，赐宰执食于崇政殿门外庑，再召对于福宁
殿，去留之计犹未决也。乃命纲、棁为留守。纲力陈所以不可去之意，且言：“唐
明皇闻潼关失守，即时幸蜀，宗社朝廷，碎于贼手，累年后仅能复之，范祖禹谓其
失在于不能坚守以待勤王之师。今陛下初即大位，中外欣戴，四方之兵，不日云集，
敌骑必不能久留。舍此而去，如龙脱于渊，车驾朝发而都城夕乱，虽臣等留守，何
补于事！宗庙朝廷，且将丘墟，愿陛下审思之。”帝意颇回，而内侍王孝竭从旁奏
曰：“中宫、国公已行，陛下岂可留此！”帝色变，降榻曰：“卿等毋执，朕将亲
往陕西，起兵以复都城，决不可留此！”纲泣拜俯伏，以死请。会燕、越二王至，
亦以固守为然，帝意稍定，即取纸，书“可回”二字，用宝，俾中使追还中宫、国
公。顾谓纲曰：“朕今为卿留，治兵御寇，专以委卿。”纲受命，与棁同出，宿于
尚书省。中夜，帝复遣中使谕宰执，欲诘旦决行。质明，纲入朝，见禁卫擐甲，乘
舆服御，皆已陈列，六宫襆被将升车。纲厉声谓禁卫曰：“尔等愿以死守宗社乎？
愿扈从以巡幸乎？”皆呼曰：“愿以死守！”纲出，与殿帅王宗濋等入见曰：“陛
下已许臣留，今复戒行，何也？六军之父母妻子，皆在都城，岂肯舍去，万一中道
散归，陛下孰与为卫？且敌骑已逼，彼知乘舆之去未远，以健马疾追，何以御之？”
帝感悟，始命辍行。纲传旨语左右曰：“上意已定，敢复有言去者斩！”因出传旨，
禁卫皆拜伏呼万岁。
</p><p>
辛未，御宣德门，百官将士班楼前起居。帝降辇劳问将士，命李纲、吴敏叙金
人渝盟，欲危宗社，决策固守，各令勉厉之意，俾閤门官宣谕六军，将士皆感泣流
涕，于是固守之议始决。赐诸军班直缗钱有差。命纲为亲征行营使，侍卫亲军马军
都指挥使曹曚副之，置司于大晟府，辟置官属，赐银钱各百万，朝议、武功大夫以
下及将校官诰宣贴三千道，许便宜从事。
</p><p>
太宰兼门下侍郎白时中罢，以李邦彦为太宰兼门下侍郎，张邦昌为少宰兼中书
侍郎，赵野为门下侍郎，翰林学士承旨王孝迪为中书侍郎，同知枢密院事蔡懋为尚
书左丞。
</p><p>
壬申，金人渡河。
</p><p>
遣使督诸路勤王兵入援。
</p><p>
太学生陈东上书曰：“臣窃知上皇已幸亳社，蔡京、硃勔父子及童贯等统兵二
万从行。臣深虑此数贼遂引上皇迤逦南渡，万一变生，实可寒心。盖东南之地，沃
壤数千里，其监司、州县官，率皆数贼门生，一时奸雄豪强及市井恶少，无不附之。
近除发运使宋?奂，是京子攸妻党；贯昨讨方寇，市恩亦众，兼闻私养死士，自为
之备。臣窃恐数贼南渡之后，假上皇之威，振臂一呼，群恶响应，离间陛下父子，
事必有至难言者。望速追数贼，悉正典刑；别选忠信可委之人，扈从上皇如亳，庶
全陛下父子之恩以安宗庙。”帝然之。
</p><p>
癸酉，金宗望军至京城西北，屯牟驼冈。天驷监刍豆山积，异时郭药师来朝，
得旨打球于其间，金人兵至，径趣其所，药师导之也。自金骑叩河，梁方平焚桥而
遁，金人不得遽渡，取小舟能容数人者以济，凡五日，骑兵方绝，步兵犹未集也；
旋济旋行，无复队伍。既据牟驼冈，获马二万匹，笑谓沈琯曰：“南朝可谓无人，
若以一二千人宁河，我辈岂得渡哉？”
</p><p>
是日，金人攻宣泽门，以火船数十顺流而下。李纲临城，募敢死士二千人，死
布拐子城下，火船至，摘以长钩，投石碎之；又于中流排置杈木，及运蔡京家山石
叠门道间，就水中斩获百馀人，迨旦始定。
</p><p>
自帝御楼之后，方治都城四壁守具，以百步法分兵备御，每壁用正兵万二千馀
人，而保甲、居民、厢军之属不与焉。修楼橹，挂氈幕，安砲座，设弩床，运砖石，
施燎炬，垂櫑木，备火油，凡防守之具毕备。四壁各以从官、宗室、武臣为提举官，
诸门皆以中贵大小使臣分地而守。又团结马步军四万人为前后左右军，中军八千人，
有统制、统领、将领、队将等，日肄习之。以前军居通津门外，护延丰仓，仓有豆
粟四十馀万石，其后勤王之师集城外者，赖之以济。后军居朝陽门，占樊家冈，使
金骑不敢近。而左、右、中军居城中以备缓急。自五日至八日，治战守之具粗毕，
而敌兵抵城下矣。
</p><p>
以驾部员外郎郑望之充军前计议使，亲卫大夫高世则副之。望之奉命即行，少
顷，金亦遣吴孝民来，举鞭与望之遥相揖，约孝民至城西相见。是夜，望之等缒城
下，入何灌帐中。孝民亦至，言欲割大河为界，副以犒军金帛。望之与辩论之久，
孝民不答，遂与望之俱来。
</p><p>
甲戌，望之入奏使事，退，引见金使孝民，言愿遣亲王、宰相到军前议和，帝
顾宰执，未有对者。李纲请行，帝不许，命李棁奉使，望之、世则副之。宰执退，
纲独留，问所以不遣之旨。帝曰：“卿性刚，不可以往。”纲对曰：“敌气太锐，
吾大兵未集，固不可以不和。然所以和者得策，则中国之势遂安；不然，祸患未已。
宗社安危，在此一举。李棁柔懦，恐误国事。”因言：“敌人贪婪无厌，又有燕人
狡狯以为之谋，必且张大声势，过有邀求。如朝廷不为之动，措置合宜，彼当戢敛
而退。若朝廷震惧，一切与之，彼知中国无人，益肆凯觎，忧未已也。”
</p><p>
纲既退，棁与望之再对，帝许增岁币三五百万两，免割地。次论及犒军，许银
三五百万两。又命棁押金一万两及酒果赐宗望。
</p><p>
使人至，宗望南向坐见之，遣燕人王汭等传道语言，谓：“都城破在顷刻，所
以敛兵不攻者，为赵氏宗社也。议和所须犒师金银绢采各以千万计，马驼驴骡之属
各以万计。尊其国主为伯父，凡燕、云之人在汉者悉归之。割太原、中山、河间三
镇之地，又以亲王、宰相为质。”棁等不敢有言，第曰：“有皇帝赐到金万两及酒
果。”宗望令吴孝民受之。夜，宿孳生监，金人遣萧三宝努等来言：“南朝多失信，
须一亲王为质；割地必以河为界。”望之但许增岁币三百万，三宝努不悦而退。
</p><p>
是日，金人移壁开远门。
</p><p>
以吏部尚书唐恪同知枢密院事。
</p><p>
乙亥，李纲方入对，外报敌攻通天、景陽门一带甚急。帝命纲督将士捍御，纲
请禁卫班直善射者千人以从。敌方渡壕，以云梯攻城，班直乘城射之，皆应弦而倒，
将士无不贾勇，近者以手砲、檑木击之，远者以神臂弓射之，又远者以床子弩坐砲
及之。而金人有乘筏渡壕而溺者，有登梯而坠者，有中矢石而踣者，纷纷甚众。又
募壮士数百人缒城而下，烧云梯数十座，斩获酋首数十级。敌又攻陈桥、封丘、卫
州等门，矢集城上如?胃毛，纲登城督战，帝遣中使劳问，手札褒谕，给内库酒、
银碗、采绢等以颁将士，人皆欢呼。自卯至未、申间，杀获凡数千，乃退。武泰军
节度使何灌死之。
</p><p>
金游骑四出，抄掠畿县，唯东明、太康、壅丘、扶沟、鄢陵仅存。金人耻小邑
不破，再益骑三千，急攻东明，京东将董有邻率众拒之，斩首十馀级。
</p><p>
郑望之等在金营，宗望约见之，引李鄴、沈琯于其坐后，需金五百万两，银五
千万两，牛马万匹，表缎百万匹，割太原、中山、河间三镇地，并宰相、亲王为质。
出玉带、玉篦刀、名马各一，遣萧三宝努、耶律忠、王汭来献，夜，到驿。棁、望
之入对福宁殿，具奏所言，帝令与大臣言之。
</p><p>
是日，燕山都监武汉英、知信德府杨信功及李鄴、沈琯等并归自敌营。
</p><p>
丙子，避正殿，减常膳。
</p><p>
诏括借私家金银，有敢隐庇转藏者，并行军法；倡优则籍其财。得金二十万两，
银四百万两，而民间已空。
</p><p>
中书省言：“中山、太原、河间府并属县及以北州军，已于誓书议定交割，如
有不肯听从之处，即将所毘州府令归金国。”从之，命降诏三镇。
</p><p>
时肃王枢及康王构居京师，帝退朝，康王入，毅然请行，曰：“敌必欲亲王出
质，臣为宗社大计，岂应辞避！”即以为军前计议使，张邦昌、高世则副之。诏称
金国加大字，命引康王诣殿阁，见宰执。李棁曰：“大金恐南朝失信，故欲亲王送
至河耳。”王正色曰；“国家有急，死亦何避！”闻者悚然。
</p><p>
丁丑，宰执进呈金人所须之目，李纲力争，谓：“犒师金币，其数太多，虽竭
天下之财且不足，况都城乎？太原、河间、中山，国家屏蔽，号为三镇，其实十馀
郡地塘泺险阻皆在焉，割之何以立国！又保塞，翼祖、顺祖、僖祖陵寝所在，子孙
奈何与人！至于遣使，宰相当往，亲王不当往。今日之计，莫若择使姑与之议所以
可不可者，金币之数，令有司会计。少迟数日，大兵四集，彼以孤军深入重地，势
不能久留，必求速归，然后与之盟，则不敢轻中国，而和可久也。”宰执议不合，
纲因求去，帝慰谕曰：“卿第出治兵，益固城守，此事当徐议之。”纲复曰：“金
人所须，宰执欲一切许之，不过欲脱一时之祸，它日付之何人？陛下愿更审处，恐
后悔无及。”帝不听，即以誓书授李鄴往。纲尚留三镇诏书不遣，冀少迟延，以俟
勤王兵集，徐为后图也。
</p><p>
庚辰，张邦昌从康王诣金营，自午至夜分始达。
</p><p>
时勤王之师踵至，日或数万人，四壁各置统制官纠集，给刍粮，授器甲，立营
寨，团队伍，皆行营司主之。
</p><p>
辛巳，道君幸镇江。
</p><p>
以兵部尚书路允迪佥书枢密院事。
</p><p>
金人破陽武县，知县蒋兴祖死之。兴祖，宜兴人也。
</p><p>
壬午，大风走石，竟日乃止。
</p><p>
统制官马忠以京西募兵至，遇金人于顺天门外，乘势击之，杀获甚众。范琼将
万骑自京东来，营于马监之侧，王师稍振。
</p><p>
初，勤王兵未集，金人气骄甚，横行诸邑，旁若无人。至是始惧，游骑不敢旁
出。自京城以南，民稍奠居矣。
</p><p>
甲申，省廉访使者官，罢钞旁定贴钱及诸州免行钱，以诸路赡学户绝田产归常
平司。
</p><p>
丁亥，河北、河东路制置使种师道，武安军承宣使姚平仲，以泾原、秦凤兵至。
</p><p>
初，师道被诏勤王，闻命即行，过姚平仲，有步骑七千与之俱。比至洛陽，闻
宗望已屯京城下，或言敌势方锐，愿少驻汜水以谋万全。师道曰：“吾兵少，若迟
回不进，形见情露，只取辱耳。今鼓行而前，彼安能测我虚实。都人知吾来，士气
自振，何忧敌哉”！”揭榜沿道，言种少保领西兵百万来，遂趋汴水南，径逼金营。
金人惧，徙砦稍北，敛游骑，但守牟驼冈，增垒自卫。
</p><p>
时师道年高，天下称为老种。帝闻其至，喜甚，开安上门，命李纲迎劳。时已
议和，入见，帝问曰：“今日之事，卿意如何？”对曰：“金人不知兵，岂有孤军
深入人境而能善归乎！”帝曰；“业已讲和矣。”对曰：“臣以军旅之事事陛下，
馀非所敢知也。”
</p><p>
李纲言于帝曰：“勤王之师渐集，兵家忌分，非节制归一不能济，愿敕师道、
平仲两将听臣节制。”帝不听，曰：“师道老而知兵，且职位已高，与卿同官，替
曹矇可也。”于是别置宣抚使，令师道为之，以平仲为都统制。应四方勤王兵，并
隶宣抚司，又拨前后军之在城者属之，而行营司所统者，独左、右、中军而已。帝
屡申饬两司不得侵紊，而节制既分，不相统壹，宣抚司所欲行者，往往托以机密，
不复关报，自是权始分。
</p><p>
辛卯，开封府言：“故太傅王黼，行至雍丘县南二十里辅固村，为盗所杀，百
姓遂谓之负国村。”诏籍其赀。小人乘隙争入黼第，掠取绢七千馀匹，钱三十馀万
缗，四壁荡然。
</p><p>
先是吴敏、李纲请诛黼，事下开封府聂山，山方挟宿怨，遣武士戕之民家。帝
以初即位，难于诛大臣，托言盗杀之。议者以不正天讨为失刑云。
</p><p>
癸亥，大雾四塞。
</p><p>
李纲、李邦彦、吴敏、种师道、姚平仲、折彦质同对于福宁殿，议所以用兵者。
纲奏曰：“金人张大其势，然兵实不过六万，又大半皆奚、契丹、渤海部落。吾勤
王之师集城下者二十馀万，固已数倍之矣。彼以孤军入重地，犹虎豹自投槛阱中，
当以计取之，不可与角一旦之力。为今之策，莫若扼关津，绝粮道，禁抄掠，分兵
以复畿北郡邑，俟彼游骑出则击之，。以重兵临敌营，坚壁勿战，如周亚夫所以困
七国者，待其粮尽力疲，然后以将帅檄取誓书，复三镇，纵其北归，中渡而后击之，
此必胜之计也。”帝然之。
</p><p>
甲午，太学生陈东言：“昨闻道路之言曰：高杰近收其兄俅、伸等书，报上皇
初至南京，不欲前迈，复为蔡京、童贯、硃勔等挟之而去。迨至泗州，又诈传上皇
御笔，令高俅守御浮桥，不得南来，遂挟上皇渡淮以趋江、浙。斥回随驾卫士，至
于攀望恸哭，童贯遂令亲兵引弓射之，卫士中矢而踣者凡百馀人。闻俅父子兄弟在
旁，仅得一望上皇，君臣相顾泣下，意若有所言者。而群贼之党，遍满东南，皆平
时陰结以为备者，一旦乘势窃发，控持大江之险，东南郡县必非朝廷有，陛下何为
尚不忍于此？得非梁师成陰有营谋而然邪？师成威声气焰，震灼中外。国家至公之
选，无如科举之取士，而师成乃荐其门吏使臣储宏，廷试赐第，仍令备役。宣和六
年春，亲第进士，其中百馀人，皆富商豪子，每名所献至七八千缗。又创置北司以
聚不急之务，专领书艺局以进市井游手无赖之辈。滥恩横赐，糜费百端。师成之恶
如此，而至今不去，群贼倚为奥援，陛下虽欲大明诛赏，胡可得哉！”
</p><p>
乙未，诏暴师成朋附王黼之罪，责授彰化军节度副使，遣使臣押赴贬所；行至
八角镇，赐死。
</p><p>
初，王黼尝为郓王楷陰画夺宗之计，师成力保护太子，得不动摇。及道君东幸，
嬖臣多从以避罪，师成自以旧恩留京师。至是陈东疏其罪，布衣张炳亦以为言，遂
贬死。
</p><p>
帝以金人索金银数至多，欲取禁中珠玉以充折，令聚置宣和殿。是日，李棁、
郑望之入对，命阅所列珠玉，悉津至金营。
</p><p>
二月，丁酉朔，李棁、郑望之至金营，金人先遣棁归。是夜，宣抚司都统制姚
平仲率步骑万人劫金营，以败还。
</p><p>
初，种师道以“三镇不可弃，城下不可战。朝廷固坚守和议，俟姚古来，兵势
益甚，然后使人往谕金人，以三镇系国家边要，决不可割，宁以其赋入增作岁币，
庶得和好久远。如此三两返，势须逗留半月。重兵密迩，彼必不敢远去劫掠。孳生
监粮草渐竭，不免北还，俟其过河，以骑兵尾袭。至真定、中山两镇，必不肯下。
彼腹背受敌，可以得志。”会李纲主平仲之谋，师道言卒不用。平仲，古之养子也。
帝以其骁勇，屡召对内殿，赐予甚厚，许以成功当受节钺。平仲议欲夜叩金营，生
擒宗望，奉康王以归，而其谋泄，金先事设备，故反为所败。金人以是责康王，张
邦昌恐惧涕泣，王不为动。
</p><p>
李纲会行营左右军将士，质明，出景陽门，与金人鏖战于幕天坡，斩获甚众。
复攻中军，纲亲率将士以神臂弓射却之。
</p><p>
师道复言：“劫寨已误，然兵家亦有出其不意者。今夕再遣兵分道攻之，亦一
奇也。如犹不胜，然后每夕以数千人扰之，不十日，敌人遁矣。”李邦彦等畏懦不
能用。
</p><p>
帝满意平仲必成功，既而失利，宰执台谏交言西兵勤王之师及亲征行营司兵为
敌所歼，无复存者，帝大惊，有诏不得进兵。遂罢纲尚书右丞、亲征行营使，以蔡
懋代之。因废行营使司，止以守御使总兵事，盖欲罪纲以谢敌也。
</p><p>
己亥，李纲诣崇政殿求对，既至殿门，闻罢命，乃退处浴堂待罪。蔡懋会问，
行营司兵所失才百馀人，而西兵及勤王之师折伤千馀人，馀并如故。是夕，帝降亲
笔劳纲，赐白金五百两，钱五十万，且令吴敏谕复用之意，纲感泣以谢。
</p><p>
宗望遣王汭来问举兵之故。辛丑，遣资政殿大学士宇文虚中、知东上閤门事王
俅使金军。
</p><p>
时虚中闻京师急，驰归，收拾散卒，得东南军兵二万人，以便宜起李邈领之，
令驻汴河。会姚平仲失利，援兵西来者皆溃，虚中缒而入城。帝欲遣使辩劫营非朝
廷意，且将加罪其人，仍就迎康王。大臣皆不欲行，虚中承命，慨然而往。
</p><p>
是日，太学生陈东率诸生数百人伏宣德门下，上书曰：“李纲奋勇不顾，以身
任天下之重，所谓社稷之臣也。李邦彦、白时中、张邦昌、赵野、王孝迪、蔡懋、
李棁之徒，庸缪不才，忌嫉贤能，动为身谋，不恤国计，所谓社稷之贼也。陛下拔
纲为执政，中外相庆；而邦彦等疾如仇雠，恐其成功，因缘沮败，归罪于纲。夫一
胜一负，兵家常势，岂可遽以此倾动任事之臣！且邦彦等必欲割地，曾不思河北实
朝廷根本，无三关、四镇，是弃河北也。弃河北，朝廷能复都大梁乎！又不知割地
之后，邦彦等能保金人不复改盟否也？窃思敌兵南向，大梁不可都，必将迁而之金
陵，则自江以北，非朝廷有。况金陵正虑童贯、蔡攸、硃勔等往生变乱，虽欲迁而
都之，又不可得，陛下将于何地奠宗社邪？邦彦等不为国家长久计，又欲沮纲成谋
以快私愤。罢命一传，兵民騷动，至于流涕，咸谓不日为敌擒矣。罢纲非特堕邦彦
等计中，又堕敌计中也。乞复用纲而斥邦彦等，且以阃外付种师道。宗社存亡，在
此一举！”
</p><p>
书奏，军民不期而集者数万人。会邦彦退朝，众数其罪，嫚骂，且欲殴之，邦
彦疾驱以免。帝令中人传旨，可其奏。有欲散者，众哄然曰：“安知非伪邪？须见
李右丞、种宣抚复用乃退。”吴敏传宣云：“李纲用兵失利，不得已罢之，俟金人
稍退，令复职。”众犹莫肯去，方挝坏登闻鼓，喧呼动地。开封尹王时雍至，谓诸
生曰：“胁天子可乎？胡不退？”诸生应之曰：“以忠义胁天子，不愈于以奸佞胁
之乎？”复欲前殴之，时雍逃去。殿帅王宗濋恐生变，奏帝勉从之。帝乃遣耿南仲
号于众曰：“已得旨宣李纲矣。”内侍硃拱之宣纲后期，众脔而磔之，并杀内侍数
十人。纲惶惧入对，泣拜请死。帝即复纲右丞，充京城四壁守御使，纲固辞，帝不
许，俾出外宣谕，众又愿见种师道，诏促师道入城弹压。师道乘车而至，众褰帘视
之曰；“果我公也！”始相率声喏而散。
</p><p>
壬寅，追封范仲淹魏国公，赠司马光太师，张商英太保。除元祐学术党籍之禁。
</p><p>
废苑囿宫观可以与民者。
</p><p>
诏诛士民杀内侍为首者，禁伏阙上书。王时雍欲尽致太学诸生于狱，人人惴恐。
会朝廷将用杨时为祭酒，遣聂昌诣学宣谕，然后定。昌，即山也，帝尝以其有周昌
抗节之义，故改名昌。
</p><p>
癸卯，以著作佐郎沈晦从皇弟肃王枢使金军。
</p><p>
以徐处仁为中书侍郎，宇文虚中签书枢密院事。蔡懋罢。
</p><p>
乙巳，康王及宇文虚中、张邦昌还自金营。
</p><p>
宗望欲退师，遣韩光裔来告辞。帝遣虚中赍李纲所留割三镇诏书以往。初，金
人攻城，蔡懋禁不得辄施矢石，将士积愤。及李纲复用，下令能杀敌者厚赏，众无
不奋跃，金人稍有惧心。既得三镇诏书，又萧王为质，遂不俟金币数足，引兵北去。
京师解严。
</p><p>
种师道请乘金人半济击之，帝不许。师道曰：“异日必为中国患。”御史中丞
吕好问言于帝曰：“金人得志，益轻中国，秋冬必倾国复来，御敌之备，当速讲求。”
不听。
</p><p>
丙午，以康王构为太傅、静江、奉宁军节度使。
</p><p>
省明堂班朔布政官。
</p><p>
丁未，日有两珥。
</p><p>
戊申，赦天下。诏谕士民：“自今庶事并遵用祖宗旧制，凡蠹国害民之事，一
切寝罢。”
</p><p>
遣王俅使金军迎肃王。
</p><p>
己本，罢宰执兼神霄、玉清、万寿宫使。
</p><p>
诏用祖宗故事，择武臣得军心者为同知、佥书枢密院，边将有威望者为三衙。
</p><p>
以金人讲和，诏：“官民昔尝附金而复归本朝者，各还其乡国。”
</p><p>
李纲言：“澶渊之役，虽与辽人盟约，及其退也，犹遣重兵护送之，盖恐其无
所忌惮，肆行掳掠故也。金人之去三日矣，初谓其以船筏渡河，今系桥济师，一日
而毕。盍遣大兵用澶渊故事护送之！”帝可其请。于是分遣将士，以卒万馀数道并
进，且戒诸将度便利，可击即击之。将士受命，踊跃以行。而宰相咎纲尽遣城下兵
追敌，恐仓卒无措，急征诸将。已追及金人于邢、赵间，遽得还师之命，无不扼腕。
比纲力争复追，而将士解体矣。
</p><p>
庚戌，李邦彦罢。以张邦昌为太宰兼门下侍郎，吴敏为少宰兼中书侍郎，李纲
知枢密院事，耿南仲为尚书左丞，李棁为尚书右丞。
</p><p>
辛亥，诏：“监察御史言事，如祖宗法。”
</p><p>
宇文粹中罢知江宁府。
</p><p>
癸丑，种师道罢为中太一宫使。
</p><p>
中丞许翰言师道名将，沈毅有谋，不可使解兵柄。帝谓其老，难用，翰曰：
“秦始皇老王翦而用李信，兵辱于楚，汉宣帝老赵充国而卒能成金城之功。自吕望
以来，以老将收功者，难一二数。师道智力未衰，虽老，可用也。”帝不纳。翰又
言：“金人此去，存亡所系，当令一大创，使失利去，则中原可保，四夷可服。不
然，将来再举，必有不救之患。宜遣师道邀击之。”帝亦不听。
</p><p>
始，帝使翰见师道，师道不语，翰曰：“国家有急诏，许来访所疑，公勿以书
生之故不肯言。”师道乃曰：“我众彼寡，但分兵结营，控守要地，使彼粮道不通，
坐以持久，可破也。”翰深服之。
</p><p>
癸丑，泽州言金宗翰兵次高平。
</p><p>
初，宗翰闻宗望议和，亦遣人来索赂，宰相以勤王兵大至，拘其使而不与。宗
翰怒，乃分兵破忻、代，折可求以麟府兵，刘光世以鄜延兵援河东，皆为所败，遂
围太原，月馀不能下。适平陽义军叛去，攻破威胜军，遂引金人入南北关，破隆德
府，知府张确、通判赵伯臻、司录张彦遹死之。确，邠州宜禄人。初，道君即位，
应诏上书言十事，乞诛大奸，退小人，进贤能，开禁锢，起老成，擢忠鲠，息边事，
修文德，广言路，容直谏。及守隆德，闻金人南下，表言：“河东天下根本，无河
东，岂特秦不可守，汴亦不可都矣。若得秦兵十万人，犹足以抗敌。”书累上，不
报。金兵至，确乘城固守。金人知城中无备，谕使降，确曰：“确守土臣，当以死
报国，头可断，腰不可屈也！”乃战而死。
</p><p>
金人次高平，举朝震惧。命统制官郝怀将兵一万屯河陽，扼太行、琅车之险，
以种师道为河北宣抚使，驻滑州，以姚古为制置使，总兵援太原，以种师中为制置
副使，援中山、河间诸郡。
</p><p>
赠右正言陈瓘为右谏议大夫。
</p><p>
甲寅，侍御史孙觌言：“蔡京四任宰相，前后二十年，挟继志述事之名，建蠹
国害民之政，祖宗法度，废移几尽。托丰亨豫大之说，倡穷奢极侈之风，而公私蓄
积，扫荡无馀。立御笔之限以陰坏封驳之法，置曲学之科以杜塞谏争之路。汲引群
小，充满要涂，禁锢忠良，悉为朋党。闺门混浊，父子喧争。厮役官为横行，媵妾
封为大国。欺君罔上，挟数任情。书传所记老奸巨恶，未有如京比者。上皇屡因人
言，灼见奸状，凡四罢免，而凶焰益肆，复出为恶。怨气充塞，上干陰陽；人心携
离，上下解体。于是敌人乘虚鼓行，如蹈无人之境。陛下赫然威断，贬斥王黼等，
大正典刑，如京之恶，岂可独贷！”又言：“方王师之伐北也，童贯、蔡攸为宣抚，
提数十万之师，挫于残辽；淹留弥岁，卒买空城，乃以恢定故疆，冒受非常之宠。
萧后纳款，其使韩昉见贯、攸于军中卑辞祈哀，欲损岁币以复旧好，此安危之机也；
乃叱昉使去，昉大呼于庭，告以必败。今数州之地，悉非我有，而国用民力，从而
竭矣。迨金人结好，则又招纳叛亡，反复卖国，造怨结祸，使敌人因以藉口。前年
秋，贯以重兵屯太原，欲取云中之地，卒无尺寸功。去年冬，贯复出太原，金人入
塞，贯实促之。攸见边报警急，贯遁逃以还，漫不经意，玩兵纵敌，以至于此。迨
敌人长驱，震惊都邑，贯、攸一旦携金帛尽室远去，曾无同国休戚之意。贯、攸之
罪，上通于天。愿陛下早正典刑，以为乱臣贼子之戒！”诏：“责授京守秘书监、
分司南京，致仕，河南府居住；贯左卫上将军，致仕，池州居住；攸太中大夫、提
举亳州朋道宫。”
</p><p>
丙辰，有二流星，一出张宿入浊没，一出北河入轸。
</p><p>
辛酉，梁方平坐弃河津伏诛。
</p><p>
门下侍郎王孝迪罢。
</p><p>
命给事中王云等使金。
</p><p>
乙丑，御殿，复膳。
</p><p>
丙寅，下哀痛之诏于陕西、河东。
</p><p>
章贯等从道君南幸，闻都城受围，乃止东南邮传及勤王之师。道路籍籍，言贯
等为变，朝廷议遣聂昌为发运使，往图之。李纲曰：“使昌所图果成，震惊太上，
此忧在陛下。万一不果，是数人者，挟太上于东南，求剑南一道，陛下将何以处之？
莫若罢昌之行，请于太上，去此数人，自可不劳而定。”帝从之。
</p><p>
是月，海滨王家奴诬其主欲亡去，金主命诛其首恶，馀悉杖之。
</p><p>
三月，丁卯朔，遣徽猷阁待制宋焕奉表道君皇帝行宫。
</p><p>
诏侍从言事。
</p><p>
诏：“非三省、枢密使所奉旨，诸司不许奉行。”
</p><p>
罢川路岁所遣使。
</p><p>
戊辰，李棁罢为鸿庆宫使。
</p><p>
己巳，张邦昌罢为中太一宫使。
</p><p>
以徐处仁为太宰兼门下侍郎，唐恪为中书侍郎，翰林学士何为尚书右丞，御史
中丞许翰同知枢密院事。
</p><p>
帝尝问处仁割三镇是否，处仁言不当弃，与吴敏议合。敏荐处仁可相，遂拜太
宰。
</p><p>
时进见者多论宣和间事，恪言于帝曰：“革弊当以渐，宜择今日之所急者先之。
而言者不顾大体，至毛举前事以快一时之愤，岂不伤太上之心哉！京、攸、贯、黼
之徒，既从窜斥，姑可已矣。它日边事既定，然后白太上，请下一诏，与天下共弃
之，谁曰不可！”帝曰：“卿论甚善，为朕作诏书，以此意布告在位。”
</p><p>
庚午，佥书枢密院事宇文虚中罢，知青州，以言者劾其议和之罪也。
</p><p>
癸酉，命赵野为道君皇帝行宫奉迎使。
</p><p>
丙子，改撷景园为宁德宫。
</p><p>
录司马光后。
</p><p>
壬午，诏曰：“朕承道君皇帝付托之重，十有四日，金人之师已及都城。大臣
建言捐金帛，割土地，可以纾祸。赖宗社之灵，守备弗缺，久乃退师。而金人要盟，
终弗可保。今肃王渡河北去未还，宗翰深入南破隆德，未至三镇，先败元约，及所
过残破州县，杀掠士女。朕夙夜追咎，何痛如之！已诏元主和议李邦彦，奉使许地
李棁、李鄴、郑望之，悉行罢黜，又诏种师道、姚古、种师中往援三镇。朕唯祖宗
之地，尺寸不可与人，且保塞陵寝所在，誓当固守，不忍陷三镇二十州之民，以偷
顷刻之安。与民同心，永保疆土，播告中外，使知朕意，仍札与三镇帅臣。”
</p><p>
种师中以兵渡河，上言：“宗翰在泽州，臣欲由邢、相间捷出上党，捣其不意，
当可以逞。”朝廷疑不用。
</p><p>
宗望攻中山、河间，两镇皆固守不下。师中因进兵以逼之，宗望遂北还。
</p><p>
癸未，遣李纲迎道君皇帝于南京，以徐处仁为礼仪使。
</p><p>
时用事者言道君将复辟于镇江，人情危骇。既而太上皇后先还，或谓后将由端
门入直禁中，内侍辈颇劝帝严备，帝不从。既而道君还至南京，以书问改革政事之
故，且召吴敏、李纲。或虑道君意不可测，纲曰：“此无它，不过谷知朝廷事耳。”
纲诣行宫，具道：“皇帝圣孝思慕，请陛下早还京师。”道君询近日都城攻围守御
次序，具以实对。道君曰：“敌退，师方在河，何不邀击？”纲曰：“以肃邸在敌
营故。”道君曰：“为宗社计，岂复论此！”因及行宫止递角等事，纲曰：“当时
恐金人知行宫所在，非有它也。”因言：“皇帝每得诘问之诏，辄忧惧不食。臣窃
譬之，家长出而强寇至，子弟之任家事者，不得不从宜措置。长者但当以其能保田
园大计而慰劳之，苟诛及细故，则为子弟者何所逃其责邪！皇帝传位之初，适当强
敌来侵，不得不小有变更。陛下回銮，臣谓宜有以大慰皇帝之心，勿问细故可也。”
道君感悟，出玉带、金鱼、象简赐纲，且曰：“卿捍守宗社有大功，若能调和父子
间，使无疑阻，当遂垂名青史。”纲还，具言道君意，帝始释然。
</p><p>
金使尼楚赫围太原，宗翰还西京。宗望罢常胜军，给还燕人田业，命将士分屯
安肃、雄、霸、广信之境。
</p><p>
乙酉，迎道君皇帝于宜春苑，太后入居宁德宫。
</p><p>
丙戌，知中山府詹度为资政殿大学士，知太原府张孝纯、知河间府陈遘并为资
政殿学士，知泽州高世由直龙图阁，赏城守之劳也。
</p><p>
丁亥，朝于宁德宫。诏：“扈从行宫官吏，候还京日，优加赏典；除有罪之人，
迫于公议已行遣外，馀令台谏勿复用前事纠言。”
</p><p>
庚寅，姚古复隆德府；辛卯，复威胜军。
</p><p>
壬辰，有流星出紫微垣。
</p><p>
甲午，以户部侍郎钱盖为陕西制置使。
</p><p>
监察御史胡舜陟言：“陛下践阼之初，放硃勔于田里，天下称颂。然典刑未正，
士论籍籍。”诏：“勔安置广南，籍没其财产。”
</p><p>
命陈东初品官，赐同进士出身。东辞不拜而归。
</p><p>
乙未，诏：“金归朝官民，未发遣者止之。”
</p><p>
左司谏陈公辅奏乞窜逐蔡京以慰天下公议。制：“京责授崇信军节度副使，德
安府安置；子攸前去省侍。”
</p><p>
夏，四月，戊戌，夏人破镇威城，摄知城事硃昭阖门死之。昭，府谷人也。
</p><p>
初，金宗翰遣使夏国，许割天德、云内、金肃、河清四军及武州等八馆之地，
约攻麟州，以牵河东之势。夏人遂渡河，取四军八馆之地，因攻镇威城。昭力战而
败，乃尽杀其妻子，纳尸井中，复帅士搏战死，城遂破。既而金将希尹以数万骑陽
为出猎，奄至天德，逼逐夏人，悉夺有其地。夏人请和。金人执其使。
</p><p>
己亥，道君皇帝至自南京，帝迎于都门。
</p><p>
道君将至，宰执进迎奉仪注。耿南仲议欲屏道君左右，车驾乃进。李纲言：
“天下之理，诚与疑、明与暗而已。自诚明推之，可至于尧、舜；自疑暗推之，其
患有不可胜言者。耿南仲不以尧、舜之道辅陛下，乃暗而多疑。”南仲怫然曰：
“臣适见左司谏陈公辅，乃为李纲结士民伏阙者，乞下御史置对。”帝愕然。纲曰：
“臣与南仲所论，国事也，南仲乃为此言！愿以公辅事下吏。”因求去，帝不允。
</p><p>
壬寅，朝于龙德宫。
</p><p>
癸卯，立长子谌为皇太子。
</p><p>
以耿南仲为门下侍郎。
</p><p>
乙巳，置《春秋》博士。
</p><p>
戊申，置详议司于尚书省，讨论祖宗法度。
</p><p>
己酉，乾龙节，群臣上寿于紫宸殿。
</p><p>
庚戌，门下侍郎赵野罢。
</p><p>
壬子，知应天府杜充改知隆德府。
</p><p>
金宗望遣贾霆、冉企弓与王俅俱来。时俅至中山望都县，追及肃王。宗望以三
镇未下，复令王回，故遣霆等来议。
</p><p>
癸丑，诏开经筵。
</p><p>
封太师、沂国公郑绅为乐平郡王。
</p><p>
御史中丞陈过庭言：“蔡京、王黼、童贯，造为乱阶，均犯大恶，然窜殛之刑，
独加于黼，而京、贯止于善地安置，罪同罚异。”乃诏：“京移衡州安置；贯责授
昭化军节度副使，郴州安置。”
</p><p>
臣僚又言：“硃勔父子，皆衡州一处安置，典刑未正。”诏：“勔移韶州羁管，
子汝贤、侄汝楫等并各州居住。”
</p><p>
令吏部稽考庶官，凡由杨戬、李彦之公田，王黼、硃勔之应奉，童贯西北之师，
孟昌龄河防之役，夔、蜀、湖南之开疆，关陕、河东之改币，及近习所引，献颂可
采，特赴殿试之流，所得爵赏悉夺之。
</p><p>
甲寅，种师道加太慰、同知枢密院事、河北、河东路宣抚使。
</p><p>
乙卯，诏：“自今假日特坐，百司毋得休务。”
</p><p>
丙辰，诏：“有告奸人妄言金人复至以恐动居民者，赏之。”
</p><p>
己未，复以诗赋取士，禁用《庄》、《老》及王安石《字说》。
</p><p>
户部尚书梅执礼、礼部侍郎邵溥、中丞吕好问、中书舍人胡安国合奏：“?享
言动可以师法，器识可以任大，乞擢用之。”不报。
</p><p>
壬戌，诏：“亲擢台谏官，宰执勿得荐举，著为令。”
</p><p>
追政和以来道官、处士、先生封赠奏补等敕书。
</p><p>
癸亥，诏：“蔡京、童贯、硃勔、蔡攸等，久稽典宪，众议不容。京可移韶州，
贯移英州，勔移循州，攸责授节度副使、永州安置，勔子孙分送湖南。”
</p><p>
甲子，令在京监察御史、在外监司、郡守及路分钤辖已上，举曾经边任或有武
勇、可以统众出战者，人二员。
</p><p>
东兵正将古沆与金人战于交城县，死之。
</p><p>
乙丑，诏：“三衙并诸路帅司，各举谙练边事、智勇过人，并豪俊奇杰、众所
推服、堪充统制将领者，各五名。”
</p><p>
五月，丙寅朔，朝于龙德宫，令提举官日具太上皇帝起居平安以闻。
</p><p>
丁卯，诏天下：“有能以财谷佐军者，有司以名闻，推恩有差。”
</p><p>
戊辰，国子祭酒杨时上言：“蔡京用事二十年，以继述神宗为名，实挟王安石
以图身利，故推尊安石，加以王爵，配享孔子庙庭。今日之祸，实安石有以启之。
安石挟管、商之术，饰六艺以文奸言，变乱祖宗法度。当时司马光已言其为害当见
于数十年之后，今日之事，若合符契。其著为邪说，以涂学者耳目而败坏其心术者，
不可缕数。姑即一二事明之：昔神宗尝称美汉文不作露台，安石乃言：‘陛下若能
以尧、舜之道治天下，虽竭天下以自奉不为过。’曾不知尧、舜茅茨、土阶，则竭
天下以自奉者，必非尧、舜之道。其后王黼、硃勔以应奉花石竭天下之力，实安石
自奉之说启之也。其释《凫鹥》之末章，则谓‘以道守成者，役使群众，泰而不为
骄；宰制万物，费而不为侈。’《诗》之所言，正谓能持盈，则神祗祖考安乐之而
无后艰耳，安石独倡为此说，以启人主之侈心。后蔡京辈遂轻费妄用，以侈靡为事。
安石邪说之害如此，伏望追夺王爵，毁去配享之像，使邪说婬词不为学者之惑。”
疏奏，诏罢安石配享，降居从祀之列。
</p><p>
时诸生习用王氏之学以取科第，忽闻时言，目为邪说，群论籍籍。于是中丞陈
过庭、谏议大夫冯澥上疏诋时，乃罢时祭酒，诏改给事中。时力辞，遂以徽猷阁待
制致仕。时居九十日，凡所论列，皆切于世道，而其大者，则辟王氏，排和议，论
三镇不可弃云。
</p><p>
辛未，监察御史余应求，坐言事迎合大臣罢，知卫州。
</p><p>
甲戌，曲赦河北路。
</p><p>
丁丑，制置副使种师中，与金人战于榆次县，死之。
</p><p>
时太原围不解，诏师中由井陉与姚古掎角。师中进次平定军，乘胜复寿陽、榆
次等县，留屯真定。宗翰之还西京也，留兵分就畜牧，觇者以为将北走，告于朝。
许翰信之，数遣使趣师中出战，责以逗挠。师中叹曰：“逗挠，兵家大戮也。吾结
发从军，今老矣，忍受此为罪乎！”即日办严，约姚古及张灏俱进，而辎重赏犒之
物皆不暇从行。师中抵寿陽之石坑，为金将完颜和尼所袭，五战三胜，回趋榆次，
至杀熊岭，去太原百里。姚古将兵至威胜，统制焦安节妄传宗翰将至，故古与灏皆
失期不会。师中兵饥甚，敌知之，悉众攻右军，右军溃，而前军亦奔。师中独以麾
下死战，自卯至巳，士卒发神臂弓射退金人，而赏赉不及，皆愤怨散去，所留才百
人。师中身被四创，力疾斗死。师中老成持重，为时名将。既死，诸军无不夺气。
金乘胜进兵迎古，遇于盘陀，古兵溃，退保隆德。事闻，赠师中少师。
</p><p>
己卯，开府仪同三司高俅卒，诏追削其官。
</p><p>
辛巳，损太官日进膳。
</p><p>
甲申，罢详议司。
</p><p>
壬辰，诏天下举习武艺兵书者。
</p><p>
乙未，诏姚古援太原。
</p><p>
六月，丙申朔，以道君皇帝还朝，御紫宸殿，受群臣朝贺。
</p><p>
高丽国王王楷称籓于金。
</p><p>
诏谏官极论得失。右正言崔匽?上疏曰：“诏书令谏臣直论得失以求实是。臣
以为数十年来，王公卿相，皆自蔡京出，要使一门生死则一门生用，一故吏逐则一
故吏来，更持政柄，无一人立异，无一人害己者，此京之本谋也，安得实是之言闻
于陛下哉！而谏议大夫冯澥近上章曰：“士无异论，太学之盛也。’澥尚敢为此奸
言乎！王安石除异己之人，著《三经》之说以取士，天下靡然雷同，陵夷至于大乱，
此无异论之效也。京又以学校之法驭士人，如军法之驭卒伍，一有异论，累及学官，
若苏轼、黄庭坚之文，范镇、沈括之杂说，悉以严刑重赏禁其收藏，其苛锢多士，
亦已密矣，而澥犹以为太学之盛，欺罔不已甚乎！章惇、蔡京，倡为绍述之论以欺
人主。绍述一道德而天下一于谄佞，绍述同风俗而天下同于欺罔，绍述理财而公私
谒，绍述造士而人材衰，绍述开边而塞尘及阙矣。元符应诏上书者数千人，京遣腹
心考定之，同己为正，异己为邪；澥与京同者也，故列于正。京之术破坏天下已极，
尚忍使其馀蠹再破坏邪！京奸邪之计，大类王莽，而朋党之众，则又过之。愿斩之
以谢天下！”初，匽?以上书邪等屏去十馀载，及帝即位，起为右正言。至是极论
时政，忽得挛疾，不能行，固求去，乃予祠，命下而卒。
</p><p>
戊戌，令中外举文武官才堪将帅者。
</p><p>
以知枢密院事李纲为河北、河东路宣抚使，援太原。
</p><p>
京师自金兵退，上下恬然，置边事于不问。纲独以为忧，上备边御敌八策，不
见听用，每有议，复为耿南仲等所沮。及姚古、种师中败溃，种师道以病丐归，南
仲等请弃三镇，纲言不可。乃以纲为宣抚使，刘韐副之，以代师道；又以解潜为制
置副使，以代姚古。纲言：“臣书生，实不知兵，在围城中，不得已为陛下料理兵
事。今使为大帅，恐误国事。”因拜辞，不许。退而移疾，坚乞致仕，章十馀上，
亦不允。台谏言纲不可去朝廷，帝以其为大臣游说，斥之。或谓纲曰：“公知所以
遣行之意乎？此非为边事，欲缘此以去公，则都人无辞耳。公不起，上怒且不测，
奈何？”许翰复书“杜邮”二字以遗纲。纲不得已受命，帝手书《裴度传》以赐之。
纲言寇攘外患可除，小人在朝难去，因书裴度论元稹、魏洪简章疏以进。时宣抚司
兵仅万二千人，纲请银绢钱各百万，仅得二十万。庶事皆未集，纲乞展行期，御批
以为迁延拒命，趣召数四。纲入对，帝曰：“卿为朕巡边，便可还朝。”纲曰：
“臣之行，无复还理。臣以愚直不容于朝，使既行之后，无有沮难，则进而死敌，
臣之愿也。万一朝廷执议不坚，臣自度不能有为，即当求去。陛下宜察臣孤忠，以
全君臣之义。”帝为感动。陛辞，又为帝道唐恪、聂昌之奸，任之必误国，言甚激
切。
</p><p>
太白犯岁星。
</p><p>
壬寅，诏：“今日政令，唯尊奉上皇诏书，修复祖宗故事。群臣庶士，亦当讲
孔、孟之正道，察王安石旧说之不当者，羽翼朕志，以济中兴。”
</p><p>
癸卯，以镇西军承宣使王禀为建武军节度使，录坚守太原之功也。
</p><p>
甲辰，佥书枢密院事路允迪，罢为醴泉观使。
</p><p>
乙巳，左司谏陈公辅，责监合州酒务。
</p><p>
公辅居职敢言，耿南仲指为李纲之党。公辅因自列，且辞位，复言：“李纲书
生，不知军旅，遣援太原，乃为大臣所陷，后必败。”时宰益怒，故有是责。
</p><p>
庚戌，金宗望献所获三象。
</p><p>
壬子，天狗坠地，有声如雷。
</p><p>
丙辰，太白、荧惑、岁、镇四星聚于张。
</p><p>
庚申，金以宗望为右副元帅，将士迁赏有差。
</p><p>
辛酉，熙河都统制焦安节坐不法，李纲斩之。
</p><p>
壬戌，姚古坐拥兵逗留，贬为节度副使，安置广州。
</p><p>
是夕，彗出紫徽垣，长数丈，北拂帝座，扫文昌。大臣有谓此乃金人将衰，非
中国之忧者；提举醴泉观谭世勣，面奏垂象可畏，当修德以应天，不宜惑其谀说。
</p><p>
诏除民间疾苦十七事。
</p><p>
金遣知制诰韩昉使高丽，责誓表，高丽人对曰：“小柄事辽、宋二百年，无誓
表，未尝失籓臣礼。今事大国，当与事辽、宋同礼，而屡盟长乱，圣人所不与，必
不敢用誓表。”昉曰：“贵国必欲用古礼，古者帝王巡狩，诸侯朝于方岳。今天子
方事西狩，则贵国当从朝会矣。”高丽人不能对，乃曰：“徐议之。”昉曰：“誓
表、朝会，一言决耳。”于是高丽乃进誓表如约。昉还，贝勒宗干大悦，曰：“非
卿谁能办此！”因谓执事者曰：“自今出疆之使，皆宜择之。”</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86723.html' class='pagedaohang'>【上一篇】<i>:卷第九十七 【宋纪九十七】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86721.html' class='pagedaohang'>【下一篇】<i>：卷第九十五 【宋纪九十五】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>