<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百四十二 【宋纪一百四十二】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百四十二 【宋纪一百四十二】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86677.html' class='pagedaohang'>【上一篇】<i>:卷第一百四十三 【宋纪一百四十三】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86675.html' class='pagedaohang'>【下一篇】<i>：卷第一百四十一 【宋纪一百四十一】</i></a></span>
</ul>
<div class="articleContent" id="articleContent"> <p>
起上章摄提格八月，尽重光单阏十二月，
凡一年有奇。

</p><p>
○孝宗绍统同道冠德昭功哲文神武明圣成孝皇帝乾道六年（金大定十年）
</p><p>
八月，己酉，权发遣衡州韩坚常，请广籴常平，帝曰：“若一州得二十万石常
平米，虽有水旱，不足忧矣。”新福建转运副使沈枢言州郡水旱，请留转运司和籴
米接续常平赈粜，帝曰：“即行之。”
</p><p>
庚戌，宰相虞允文请蚤建太子，帝曰：“朕久有此意，事亦素定；但恐储位既
正，人心易骄，即自纵逸，不勤于学，浸有失德。朕所以未建者，更欲其谙练庶务，
通知古今，庶无后悔耳。”
</p><p>
癸丑，复置详定一司敕令所。
</p><p>
戊午，新权知筠州葛祺论恢复大计，帝曰：“盛衰，理之必然。”又论东南之
兵可用，帝曰：“会稽八千人破秦，在用之如何耳！”又论建康战船宜修葺添造，
月具数目申奏，帝曰：“已令修葺矣。”
</p><p>
新权知饶州江璆进对，帝曰：“卿向来所陈盐利甚善。广南田可耕否？何不劝
诱？鄱陽，近地大郡，卿宜加意治之如二广。”帝又曰：“鄱陽所出瘠薄，宜拊恤
之。”
</p><p>
己未，金主至自柳河川。
</p><p>
丙寅，置閤门舍人十员。
</p><p>
臣僚言：“比年监司、郡守，近朝廷者固已极一时之选，而地远者未能悉称陛
下讲求之意。今畿甸之民，州县一不得其情，则之台之省，以至挝鼓，必彻而后已。
远方之民，县不见省，愬之州；州不见省，愬之监司；监司又不见省，则死且无告
矣。望陛下除授远地监司、君守比近地为加审，委台谏访闻纠劾比近地为加严。”
诏从之。
</p><p>
癸酉，太学正薛元鼎言周之名将南仲，为武成王同时之人，请改配食武成王，
帝喜，以谓南仲之孙皇父，犹为宣王中兴之将，便可施行。又言太学释奠，轮差南
班宗室陪位观礼，帝曰：“亦使之知。”
</p><p>
知宁国府姜诜札言：“今合于十月内措置修圩，济养圩户饥民，已委官相视，
料度工役，得所坏圩岸，比之绍兴年内所费多减省，兼有合行开决除废者，见行相
度。”诏：“其馀州军有圩岸损坏，守臣依此措置修整，仍具申尚书省。”
</p><p>
壬申，金遣参知政事宗叙北巡，宗叙寻请置沿边壕堑，左丞相赫舍哩良弼曰：
“敌国若来伐，此岂可恃哉！”金主曰：“卿言是也。”
</p><p>
甲戌，右朝请大夫吕游问进对，论祖宗成法，帝曰：“言事者未必尽知利害，
岂可便与更张！”
</p><p>
是月，虞允文上《乾道敕令格式》。
</p><p>
任得敬以谋篡伏诛。
</p><p>
金左丞相赫舍哩良弼，练达政，金主所咨询，尽诚开奏，多称旨。以母忧去位，
九月，庚辰，起复。
</p><p>
壬辰，赐苏轼谥文忠。
</p><p>
壬寅，新权发遣衢州施元之进对，论用人责小饼太详。帝曰：“今日之弊正在
此。”
</p><p>
诏：“役法为下三等户之害，并以官民户通差。”
</p><p>
池州都统吴总朝辞，帝曰：“将帅难得人，故文臣中择卿为将帅，须先民事，
后统军。”
</p><p>
是月，范成大自金还。
</p><p>
初，成大至金，密草奏，具言受书式并求陵寝地，怀之入。方进国书，成大忽
奏曰：“两国既为叔侄，而受书礼未称，臣有疏。”搢笏出之。金主曰：“此岂献
书处耶？”左右以笏摽起之。成大必欲书达，既而归馆。金太子欲杀成大，或劝止
之。
</p><p>
其复书略云：“和约再成，界山河而如旧；缄意遽至，指巩、洛以为言。援昔
时无用之文，渎今日既盟之好。既云废祀，欲申追远之怀；止可奉迁，即俟刻期之
报。至若未归于旅柩，亦当并发于行涂。抑闻附请之词，欲废受书之礼，出于率易，
要以必从，于尊卑之分何如？顾信誓之盟安在？事当审处，邦可孚休。”于是二事
皆无成功。帝以成大为忠，有大用意。
</p><p>
冬，十月，戊申，权发遣兴元府王之奇奏：“归正官承信郎刘湛、右迪功郎刘
师颜父子等，深念祖宗德泽，保护陵寝，不畏敌人凶暴，力阻盗伐，连年系狱，子
死妇亡，而湛父子含笑受之。非天资忠义，何以至此！”诏：“承信郎刘湛，特转
两官，刘师颜改右承务郎，升擢差遣，其亲党秦世辅，特转一官，升充正将。”
</p><p>
癸丑，湖南转运副使黄钧论士大夫风俗不振，帝曰：“君相不当言命，士大夫
不当言风俗，士大夫，风俗之本也。”
</p><p>
甲寅，金主如霸州冬猎。
</p><p>
丙辰，知信州林机进对，因论：“昔曹彬下江南，太祖靳一节度使不予。近世
为将者，未尝有戡难破敌之功，爵赏过厚，至于极人臣之位。愿陛下鉴是为驾驭之
术，庶可责效于异日。”帝曰：“此实人主砺世之术也。”
</p><p>
丁巳，权知襄陽府司马倬，为其父故试兵部侍郎朴乞谥，赐谥忠洁。
</p><p>
甲子，礼部尚书刘章言：“臣闻李德林在隋开皇初，与修敕令，请于朝，谓欲
有更张者，当以军法从事。夫法之弊也故修之，修之而未必皆当，与众共议之可也，
乃欲胁之以军法，其亦不仁甚矣。陛下清明远览，命官取新旧法并前后敕旨缉而修
之，越岁书成，乃以奏御。其间有未便入人情、未安于圣心者，莫不硃黄识之，稍
或可疑，必加改定，然后颁行。欲播告中外，惟新书是遵。”帝曰：“朕已览之，
亦异乎隋高祖之事矣。”
</p><p>
乙丑，金主谓大臣曰：“比因校猎，闻固安县令高昌裔不职，已令罢之。霸州
司候成奉先，奉职谨恪，可进阶，除固安令。”
</p><p>
辛未，金主谓宰臣曰：“朕凡论事，有未能深究其利害者，卿等宜悉心论列，
毋为面从而退有后言。”
</p><p>
癸酉，帝谕江西转运判官芮煇曰：“卿当先正大夫风俗，次则民间讼牒，早与
裁决，漕运又其次也。”
</p><p>
甲戌，起居舍人赵雄，请置局议恢复，诏以雄为中书舍人。
</p><p>
知乌程县余端礼言：“谋敌制胜之道，有声有实。敌弱者，先声后实以詟其气，
敌强者，先实后声以俟其机。汉武乘匈奴之困，亲行边陲，威振朔方，而漠南无王
庭者，詟其气而服之，所谓先声而后实也。越谋吴则不然。外讲盟好，内修武备，
陽行成以种、蠡，陰结援于齐、晋，教习之士益众，而献遗之礼益密，用能一战而
霸者，伺其机而图之，所谓先实而后声也。今日之事，异于汉而与越相若，愿陰设
其备而密为之谋，观变察时，则机可投矣。古之投机者有四：有投隙之机，有捣虚
之机，有乘乱之机，有承弊之机。因其内衅而击之，若匈奴困于三国之攻而汉宣出
师，此投隙之机也。因其外患而伐之，若吴夫差牵于黄池之役而越兵入吴，此捣虚
之机也。敌国不道，因其离而举之，若晋之降孙晧，此乘乱之机也。敌人势穷，蹑
其后而蹙之，若汉高祖之追项羽，此乘弊之机也。机之未至，不可以先；机之已至，
不可以后。以此备边，安若泰山；以此应敌，动如破竹；惟所欲为，无不如志。”
帝曰：“卿可谓通事体矣。”
</p><p>
是月，复武臣提刑。
</p><p>
先是陈俊卿在相日，诏依祖宗旧制，复置武臣提刑，俊卿言此职自景德以来，
废置不常，今用文臣一员，亦无阙事，员外增置，徒为烦扰，乃止。至是复置之。
</p><p>
造《会计录》，从都大发运使史正志之请也。
</p><p>
十一月，丁丑朔，诏淮南转运司严使人往来载钱过界之禁。
</p><p>
辛巳，金制：“盗太庙物者，与盗宫中物同论。”
</p><p>
壬午，合祀天地于圜丘，大赦。
</p><p>
乙酉，臣僚札言：“伏见效祀，陰雨连日，自致斋酌献景灵宫天霁，回銮太庙
又雨。至夜漏四刻，星斗灿然，行朝飨之礼焉。明日，驾如青城亦晴。道旁观瞻甚
盛，霏微冻雨还作。将祭之夜，驾幸大次更衣，数星现云表。及登坛乐作，四效云
陰尚盛，独岁星中天，灵光下烛，礼成不雨。行礼之次，差官巡仗至城门，雨大霔，
独泰坛无有。此皆圣上寅畏格于上天，天意昭答，宜宣付史馆。”许之。
</p><p>
张栻言：“陛下之心，即天心也。欲定未定，故上天之应乍陰乍晴。天人一体，
众类无间，深切著明，有如此者。臣愿陛下毋以此为祥瑞，而于此存敬戒之心。试
思夫次日御楼肆赦之际，日光皎然，四无纤翳，天其或者何不早撤云陰于行事之时，
使圣怀坦然无复忧虑，而必示其疑以为悚功？然则丁宁爱陛下之意深矣。天意若曰：
“今日君子、小人之消长，治乱之势有所未定，皆在陛下之心如何耳。若陛下之心
严恭兢畏，常如奉祠之际，则君子、小人终可分，治道终可成，强敌终可灭，当如
祀事终得成礼。惟陛下常存是心，实天下幸甚！”
</p><p>
己丑，国子录姚崇之言：“大将而下，有偏裨、准备将之属，岂无人才可膺主
帅之任！请骤加拔擢，如古人拔卒为将。”帝曰：“苟得其人，不拘等级。”
</p><p>
权通判建康府许克昌，请命两省、侍从更宿禁中，赐以宴问从容以尽天下之事；
帝首肯。于是诏许克昌与知州、军差遣。又请命郡守以治兵为殿最，武臣提刑按阅
郡兵，帝然之，又论拣汰使臣及归正人，州郡拊之不至，帝曰：“卿典郡，正当如
此。”
</p><p>
乙未，召浙东总管曾觌提举佑神观。时陈俊卿已去位，觌旋擢用，无复有阻其
入者矣。
</p><p>
是月，遣赵雄等贺金主生辰，别函书请更受书之礼。略云：“比致祈恳，旋勤
诲缄，欲重遣于轺车，恐复烦于馆舍。惟列圣久安之陵寝，既难一旦而骤迁，则靖
康未返之衣冠，岂敢先期而独请！再披谅谕之旨，详及受书之仪。盖今叔侄之情亲，
与昔尊卑之体异。敢因庆礼，荐布忱诚；尚冀允从，式符期望。”
</p><p>
十二月，戊申，大阅于白石。
</p><p>
戊午，太学录袁枢轮对，因论今日图恢复，当审察至计以图万全之举，帝然之。
</p><p>
庚申，礼部尚书刘章言：“当今邑县之任，出于苟县，为令者惟知以官钱为急，
月解无欠，则守臣、监司必喜之，而民讼不理，皆置不问。”帝曰：“岂可取其办
钱而不察其政！”
</p><p>
甲子，置江州广宁监，临江军丰馀监，抚州裕国监，铸铁钱。
</p><p>
丙寅，金主谓宰臣曰：“比体中不佳，有妨朝事。今观所奏事，皆依条格，殊
无一利国之事。若一朝行一事，岁计有馀，则其利溥矣。朕居深宫，岂能悉知外事，
卿等尤当注意。”
</p><p>
癸酉，诏：“史正志职志发运，奏课诞谩，广立虚名，徒扰州郡；责授团练副
使，永州居住，其发运司罢之。”
</p><p>
是岁，两浙、江东、西、福建水旱。
</p><p>
高丽王晛弟冀陽公晧，废晛自立。

</p><p>
○孝宗绍统同道冠德昭功哲文神武明圣成孝皇帝乾道七年（金大定十一年）
</p><p>
春，正月，丙子朔，加上太上皇帝尊号曰光尧寿圣宪天体道太上皇帝，太上皇
后尊号曰寿圣明慈太上皇后。
</p><p>
丁丑，金封皇子永行为徐王，永蹈为滕王，永济为薛王。
</p><p>
壬午，金诏：“职官年七十以上致仕者，不拘官品，并给俸禄之半。”
</p><p>
癸未，帝谕辅臣曰：“前日奉上册宝，太上甚悦，翌日过宫侍宴，实帮家非常
之庆。朕以敌仇未复，日不遑暇，如宫中台殿，皆太上时为之，朕未尝敢增益。太
上到宫，徘徊周览，颇讶其不饰也。”辅臣言：“陛下不以万乘为乐而以中原为忧，
早朝晏罢，焦劳如此，诚古帝王所不及也。”帝曰：“朕无佗嗜好，或得暇，惟书
字为娱尔。”因顾内侍，取《题郭熙秋山平远诗》以赐虞允文。
</p><p>
先是允文复请建太子，帝曰：“朕既立太子，即令亲王出镇外籓，卿宜讨论前
代典礼。”允文寻拟诏以进。
</p><p>
戊戌，金尚书省奏汾陽节度副使牛信昌生日受馈献，法当夺官，金主曰：“朝
廷行事，苟不自正，何以正天下！尚书省、枢密院，生日节辰，馈献不少，此而不
问；小辟馈献，即加按劾，岂正天下之道！自今宰执、枢密馈献，亦宜罢去。”
</p><p>
己亥，帝作《敬天图》，谓辅臣曰：“《无逸》一篇，享国久长，皆本于寅畏。
朕近日取《尚书》中所载天事，编为两图，朝夕观览，以自儆省。”虞允文言：
“古人作《无逸图》，犹夸大其事。陛下尽图书中所载敬天事，又远过之。惟圣人
尽豹行之实，敬畏不已，必有明效大验。”帝曰：“卿言诚然。”
</p><p>
泉州左翼军统制赵渥招到军兵一千人，不支军中物，帝曰：“渥当旌赏。”虞
允文言：“且与一遥郡。”帝曰：“赏宜从重。设使职事有阙，罚亦不轻，可与遥
郡团练使。”
</p><p>
庚子，臣僚言郎曹多阙员，帝曰：“昨召数人皆未至，可令寺、监丞兼权。曾
有人言，近日自郡守为郎，间有不曾历职事官者，却似太骤。此言有理。”虞允文
曰：“近来馆、学、寺、监，拘碍资格，迁除不行，故有自县便为郎者，是馆、学、
寺、监反不如州县之捷也。”帝又曰：“此又失之外重矣。”梁克家曰：“元立资
格，所以重郎选。历者一旦得之，郎选却轻矣。”帝曰：“然。今后除授，正不可
令超躐。”
</p><p>
癸卯，进呈三衙旧司禁军人数，帝曰：“祖宗时，上四军分，止是支数百料钱。”
梁克家言秘阁中有太神御札，禁军券钱至亲笔裁减一二百者，帝曰“虽一麻鞋之微，
亦经区处。祖宗爱惜用度如此。”克家曰：“凡赐予尤不可轻。韩昭侯非靳一敝袴
也，不以予无功之人。”帝曰：“予及无功，则人不知劝。”克家曰：“岂惟无功
者不劝，有功者且解体矣。”帝顾虞允文曰：“昨遣内侍往江上，欲就令抚问，以
卿言而止，正为此也。”允文曰：“郭子仪所得上赐甘蔗几条，柑子几颗，人主以
此示恩意尔。今诸将受陛下厚恩，未有以报。”帝曰：“郭子仪有大功于唐，今诸
将若有郭子仪功，赐予诚不可轻也。”
</p><p>
金主谓宰臣曰：“往岁清暑山西，近路禾稼甚广，殆无畜牧之地，因命五里外
乃得耕垦。今闻民乃去之佗所，甚可矜悯，其令依旧耕种。事有类此，卿等宜即告
朕。”
</p><p>
是月，复置铸钱司。
</p><p>
二月，癸丑，立恭王惇为皇太子。大赦。初，庄文太子卒，庆王恺以次当立，
帝以恭王惇英武类己，越次立之，而进封恺为魏王，判宁国府。
</p><p>
帝谓辅臣曰：“古人以教子为重，其事备见于《文王世子》，须当多置僚属，
博选忠良，使左右前后罔匪正人。不然，一薛居州，亦无益也。”问：“旧来官属
几人？”虞允文等曰：“詹事二人，庶子、谕德兼讲读者二人。”帝曰：“宜增二
员。谁可当此选者？”允文等举恭邸讲读官李彦颖、刘焞，帝曰：“焞有学问，彦
颖有操履。卿等更选取数人。”及进呈，帝览之曰；“王十朋、陈良翰二人俱可。
十朋旧为小学教授，性极疏快，但临事坚执耳。”允文曰：“宾僚无佗事，惟以文
学议论为职，不嫌于坚执也。”帝曰：“十朋、良翰诚是忠蹇，可并除詹事。”帝
又问：“焞兼侍读，彦颖却兼侍讲，何也？”允文等曰：“李彦颖既兼左谕德，以
侍进无人，并令兼之。”帝曰：“侍讲可别选人。”乃命焞为司业兼侍读。
</p><p>
工部侍郎胡铨，亦请饬太子宾僚朝夕劝讲，帝曰：“三代长且久者，由辅导太
子得人所致；末世国祚不永，皆由辅导不得其人。”铨前以除知泉州入对，遂留侍
经筵。寻有忌铨敢言者，捃其细故，杂它朝士并言之，铨遂与礼部侍郎郑闻、枢密
院检详文字李卫秘书丞潘慈明并罢。
</p><p>
尚书左司郎中兼侍讲张栻讲《诗·葛覃》，进说曰：“治生于敬畏，乱起于骄
婬。使为国者每念稼穑之劳，而其后妃不忘织纴之事，则心之不存者寡矣。周之先
后勤俭如此，而其后世犹有休蚕织而为厉阶者。兴亡之效，如此可见。”因推广其
事，上陈祖宗自家刑国之懿，下斥今日兴利扰民之害。帝叹曰：“王安石谓人言不
足恤，所以误国。”栻又言本朝治体以忠厚仁信为本，因及熙、丰、元符用事大臣，
帝曰：“祖宗法度，乃是家法，熙、丰之后，不合改变耳。”
</p><p>
丁巳，帝谕宰执曰：“祖宗时，数召近臣为赏花钓鱼宴，朕亦欲暇日命卿等射
弓饮宴。”虞允文等言：“陛下昭示恩意，得瞻近威颜，从容献纳，亦臣等幸也。”
帝曰：“君臣不相亲，则情不通。早朝奏事，止顷刻间，岂暇详论治道，故欲与卿
等从容耳。”
</p><p>
庚申，帝谕曰：“近世废弛之弊，宜且纠之以猛，它日风俗变易，却用宽政。
譬之立表，倾则扶之，过则正之，使之适中而后已。”虞允文曰：“古人得众在宽，
救宽以猛。天地之心，生生不穷，故陰极于剥则复。”帝曰：“天地若无肃杀，何
以能发生！”梁克家曰：“杀之乃所以生之，天地之心归于仁而已。”帝曰：“然。”
</p><p>
壬戌，帝曰：“去秋水涝，朕甚以百姓之食为忧。今却无流移之人。”虞允文
言：“监司、守臣，类能究心荒政，故米不翔贵。”帝曰：“亦赖支官中米斛。”
梁克家曰：“数年来，常平桩积，极留圣意。不然，今日岂有米斛可以那拨！”帝
曰：“如此理会，尚且不足。”允文等因言：“诸郡守臣若得人，遇岁水旱，宁致
上勤圣虑！”帝曰：“当择其有显效者旌之。”
</p><p>
甲子，诏寺观毋免租税。
</p><p>
三月，己亥朔，赵雄至金，所请皆不许。雄辞还，金主遣人宣谕曰：“汝国既
知巩、洛陵寝岁久难迁，而不请天水郡公之柩，于义安在？朕念天水郡公尝为宋帝，
尚尔权葬，深可矜悯。汝国既不欲请，当为汝国葬之。”无一语及受书事。雄归，
奏：“金主庸人耳，于陛下无能为役。中原遗黎，日望王师，必有箪食之迎。”帝
甚悦。时金国大治，民安其业，而雄虚词相饰如此。
</p><p>
诏训习水军。
</p><p>
丙子，立恭王夫人李氏为皇太子妃。妃，庆远军节度使道之女也，相士皇甫坦
言其当母天下，闻于太上皇，遂为恭王聘之，至是立为妃。妃性妒悍，尝诉太子左
右于太上皇，太上皇意不怿，谓太上后曰：“是妇将种，吾为皇甫坦所误。”
</p><p>
己卯，以知閤门事张说签书枢密院事。
</p><p>
说妻，太上后女弟也，说攀援擢拜枢府。时起复刘珙同知枢密院事，珙力辞不
拜。命下，朝论哗然，未有敢讼言攻之者，左司员外郎兼侍讲张栻上疏切谏，且诣
朝堂责虞允文曰：“宦官执政，自京、黼始；近习执政，自相公始。”允文惭愤不
堪。栻复奏曰：“文武诚不可偏。然今欲右武以均二柄，而所用乃得如此之人，非
惟不足以服文吏之心，正恐反激武臣之怒。”帝虽感悟，尚未寝成命。时范成大当
制，久不视草，忽请对，乃出词头纳榻前，帝色遽厉，成大徐曰：“臣有引喻，閤
门官日日引班，乃郡典谒吏耳。执政大臣，倅贰比也。苟州郡骤拔客将使为通判，
官属纵俛首，吏民观听谓何？”帝霁威，沈吟曰：“朕将思之。”明日，说罢为安
远军节度使，提举万寿观。
</p><p>
说语人曰：“张左司平时不相乐，固也；范致能亦奚为见攻？”指所坐亭材植
曰：“是皆致能所惠也。”后月馀，成大求去，帝曰：“卿言事甚当，朕方听言纳
谏，乃欲去耶？”成大竟不安其位，以集贤修撰知静江。致能，成大字也。
</p><p>
辛巳，帝曰：“户部所借南库四百万缗，屡谕曾怀，不知何以拨还？”虞允文
曰：“不过措准折帛尔。”梁克家言：“今左帑无两月之储。”帝曰：“户部有擘
画否？”允文言：“其一给典帖，其二卖钞纸，众论未以为然。”帝曰：“此两事
既病民，且伤国体，俱不可行。”
</p><p>
是日，金命有司葬钦宗于巩、洛之原，以一品礼。
</p><p>
戊戌，虞允文言：“胡铨蚤岁节甚高，今纵有小饼，不宜遽去朝廷。”帝曰：
“朕昨览台章，踌躇两日，意甚念之。但以四人同时论列，不欲令铨独留。”梁克
家曰：“铨流落海上二十馀年，人所甚难。”帝曰：“铨固非它人比。”乃除宝文
阁待制兼侍讲。铨求去益力，以敷文阁直学士与外祠。
</p><p>
庚子，徽猷阁待制、知处州胡沂言盗马者，帝曰：“治以罪。”虞允文因言帅
臣有诱山寨人盗马，已而杀其人者，人情甚不安。梁克家曰：“邀功生事边臣，不
可轻贷。且如知沅州孙叔杰，以兵攻徭人，致王再彤等聚众作过，惊扰边民，几成
大患。前日放罢，行遣太轻。”帝曰：“可更降两官。”
</p><p>
是月，复将作监。
</p><p>
申严闭籴。
</p><p>
夏，四月，乙巳朔，诏：“春季拍试，艺高者特与补转两资。”虞允文言本司
兵民须略与推恩，帝曰：“军中既有激赏，人人肯学事艺，何患军政不修！若更本
官亦复推赏，尤见激厉。”
</p><p>
丁未，金归德民臧安儿谋反，伏诛。
</p><p>
金驸马都尉图克坦贞为咸平尹，贪污不法，累赃钜万；徙真定，事觉，金主使
大理卿李昌图鞫之，贞即引伏。昌图还奏，金主问之曰：“停职否？”对曰：“未
也。”金主怒，杖昌图四十。复遣刑部尚书伊喇道往真定问之，征其赃还主。有司
征给不以时，诏：“先以官钱还其主而令贞纳官。凡还主赃，皆准此例。”降贞为
博州防御使，降贞妻为清平县主。
</p><p>
戊申，擢曾觌为安德军承宣使。时太子新立，谓其有伴读劳也。
</p><p>
庚戌，帝谓宰执曰：“朕于听言之际，是则从之，非则违之，初无容心其间。”
梁克家言：“天下事，唯其是而已。是者，当于理之谓也。”帝曰：“然。太祖问
赵普云：‘天下何者最大？’普曰：‘惟道理最大。’朕尝三复斯言。”
</p><p>
癸亥，金参知政事魏子平罢，为南京留守，未几致仕。
</p><p>
甲子，诏皇太子判临安府。
</p><p>
己巳，诏举任刑狱、钱谷及有智略、吏能者。
</p><p>
庚午，有告统兵官掊克不法者，帝令付大理寺治之。虞允文言恩威相须乃济，
帝曰：“威克厥爱，允济；爱克厥威，允罔功。苏轼乃谓尧、舜务以爱胜威，朕谓
轼之言未然。”梁克家曰：“先儒立论，不可指为一定之说，如崔实著《政论》，
务劝世主驭下以严。大抵救弊之言，各因其时尔。”帝曰：“昔人以严致平，非谓
深文峻法也，纪纲严整，使人不敢犯耳。譬如人家，父子、兄弟，森然法度之中，
不必须用鞭扑然后谓之严也。”
</p><p>
辛未，皇太子领临安尹，以晁公武为少尹，李颖彦、刘焞兼判官。
</p><p>
先是高丽使人告于金，谓王晛让国于弟晧。金主曰：“让国，大事也，其再详
问。”是月，高丽以王晛让国表来上，金主疑之，以问宰执。左丞相赫舍哩良弼曰：
“此不可信。晛有子生孙，何故让弟？晧尝作乱而晛囚之，何以忽让其位？且今兹
来使，乃晧遣而非晛遣，是晧实篡兄，安可忍也！”右丞孟浩曰：“询彼国士民，
果推服，当遣封。”金主命却其使。旋遣吏部侍郎靖往问其故。
</p><p>
五月，丁亥，刘珙起复同知枢密院事，为荆襄宣抚使。
</p><p>
珙凡六疏辞，引经据礼，词甚切至，最后言曰：“三年通丧，先王因人情而节
文之，三代以来，未之有改。至于汉儒，乃有金革无避之说，此固已为先王之罪人
矣。然尚有可诿者，曰鲁公伯禽有为为之也。今以陛下威灵，边陲幸无犬吠之警，
臣乃欲冒金革之名以私利禄之实，不又为汉儒之罪人乎？”
</p><p>
帝以义当体国责之，珙乃手疏别奏，略曰：“天下之事，有其实而不露其形者，
无所为而不成；无其实而先示其形者，无所为而不败。今德未加修，贤不得用，赋
敛日重，民不聊生，将帅方割削士卒以事苞苴，士卒方饥寒穷苦而生怨谤，凡吾所
以自治而为恢复之实者，大抵阔略如此。而乃外招归正之人，内移禁卫之卒，规算
未立，手足先露，其势适足以速祸而致寇。且荆襄，四支也；朝廷，腹心元气也。
诚使朝廷施设得宜，元气充实，则犁庭扫穴，在反掌间耳，何荆襄之足虑！如其不
然，则荆襄虽得臣辈百人，悉心经理，顾足恃哉！臣恐恢复之功未易可图，而意外
立至之忧，将有不可胜言者，唯陛下图之。”帝纳其言，为寝前诏。
</p><p>
遣知閤门事王抃点阅荆襄军马。
</p><p>
梁克家言：“近诸将御下太宽，今统制官有敢鞭统领官以下者否？太祖皇帝设
为阶级之法，万世不可易也。”帝曰：“二百年来，军中不变乱，盖出于此。”虞
允文曰：“法固当守，主兵官亦要以律己为先。”帝曰：“诚然。前日一二主军官
不能制其下，反为下所告者，端以不能律己故耳。”
</p><p>
癸巳，金以南京留守伊喇成为枢密副使。
</p><p>
辛丑，帝语及临安事，因曰：“韩彦古在任时，盗贼屏迹；比其罢也，群盗如
相呼而来。以此知治盗亦不可不严。惜乎彦古所以治民者，亦用治盗之术！治盗当
严，治民当宽，难以一律。”
</p><p>
六月，丙午，复主管马军司公事李显忠为太尉。
</p><p>
己酉，金主诏曰：“诸路常贡数内，同州沙苑羊非急用，徒劳民耳，自今罢之。
朕居深宫，劳民之事，岂能尽知！似此，当具以闻。”
</p><p>
乙卯，张权言淮西麦熟，秋成可望，帝谓宰相曰：“时和岁丰，卿等协赞之力。
朕当与卿等讲求其未至者。”虞允文言圣德无阙。帝曰：“君臣之间，正要更相儆
戒，朕有过，卿等悉言之；卿等有未至者，朕亦无隐。庶几君臣交修，以答天贶。”
</p><p>
丙辰，太常寺丞萧燧论人君听言必察其可用之实，所言与所行相副，然后可信，
帝曰：“所论甚当，人谁不能言！但徒能言之而已，要当观其所行。《书》所谓
‘敷奏以言，明试以功’是也。”
</p><p>
甲子，金平章政事图克坦喀齐喀卒。金主方击球，闻讣，遂罢，厚赙之，录其
孙。
</p><p>
秋，七月，甲申，金参知政事宗叙卒，遗表言朝政得失及边防利害。金主伤悼，
谓宰臣曰：“宗叙勤劳国家，它人不能及也。”辍朝，遣宣徽使敬嗣晖致祭赙。
</p><p>
乙未，梁克家言：“近时两事，皆前世不及。太上禅位，陛下建储，皆出于独
断。”帝曰：“此事诚汉、唐所无。朕常恨功业不如唐太宗，富庶不如汉文、景耳。”
虞允文曰：“陛下以俭为宝，积以岁月，何患不及文、景！如太宗功业，则在陛下
日夜勉之而已。”帝曰：“朕思创业、守成、中兴，三者皆不易，蚤夜孜孜，不敢
迨遑，每日昃无事，则自思曰，岂有未至者乎？反覆思虑，惟恐有失。”又曰：
“朕近于几上书一‘将’字，往来寻绎，未得择将之道。”虞允文曰：“人才临事
方见。”帝曰：“然。唐太宗安市之战，始得薛仁贵。”
</p><p>
庚子，以王炎为枢密使、四川宣抚使。
</p><p>
兴元府有山河堰，世传汉萧何所作。嘉祐中，提举史照上修堰法，降敕书刻之
堰。绍兴以后，户口凋敝，堰事荒废，炎委知兴元府吴拱修复，发卒万人助役，尽
修六堰，浚大小渠六十五里，南郑、褒城之田大得沃溉。诏奖谕拱。
</p><p>
是月，免两淮民户丁钱，两浙丁盐绢。
</p><p>
帝谕辅臣曰：“范成大言处州丁钱太重，遂有不举子之风，有一家数丁者，当
重与减免。”寻又蠲早伤路户税。
</p><p>
八月，癸卯朔，金主诏朝臣曰：“朕尝谕汝等，国家利便，治体遗阙，皆可直
言。外路官民亦尝言事，汝等终无一语。凡政事所行，岂能皆当？自今直言得失，
无有所隐。”
</p><p>
乙巳，金主谓宰臣曰：“随朝之官，自谓历三考则当得某职，历两考则当得某
积，第务因循碌碌而已。自今以外路官与内除官，察其奋勤则并用之；但苟简于事，
不须任满，便以本品出之。赏罚不明，岂能劝勉！”
</p><p>
丙午，殿司左军劫马军司使臣家被获，帝曰：“不当以治百姓之法治之。”虞
允文曰：“劫盗已不可贷，况军人乎！”
</p><p>
庚戌，金主诏曰：“应因斡罕被掠女直及诸色人，未经刷放者，官为赎放。隐
匿者，以违制论。其年幼不能称说住贬者，从便住。”
</p><p>
己未，进呈两浙漕臣籴桩积米，帝因宣谕曰；“《洪范》八政，以食为先，而
世儒乃不言财谷。邦之有储蓄，如人之有家计，欲不预办，得乎！”
</p><p>
庚午，帝谓宰执曰：“朕近日无事时过德寿宫，太上颐养愈胜，天颜悦好。朕
退，辄喜不自胜。”虞允文曰：“神器之重，得所付托，圣怀无事，自应如此。”
</p><p>
金主谓宰臣曰：“五品以下，阙员甚多，而难于得人。三品以上，朕则知之，
五品以上，不能知也，卿等曾无一言见举者。欲画久安之计，兴百姓之利，而无良
辅佐，所行皆寻常事耳，虽日日视朝何益！卿等宜勉思之。”
</p><p>
九月，壬申朔，帝曰：“江西、湖南旱歉，宜可募兵两路，各且募千人。”梁
克家言外路募兵，多惮所费，虞允文曰：“拨截上供亦可。”帝曰：“然。所募之
人，发赴三衙恐太远，当与分拨。”允文言：“江西去江、池为近，湖南去鄂渚为
近。”帝曰：“可便降指挥，仍与分拨。”
</p><p>
戊寅，帝谓宰臣曰：“汉高祖初年，专意马上之事；世祖增广郊祀，亦在陇、
蜀既平之后。昔人规恢远略，罔不在专，繁文末节，盖未暇问。”梁克家曰：“高
帝创业，世祖中兴，今日之事，乃兼守成。祖宗二百年来典礼毕备，当以时举。”
帝曰：“典礼何可尽废！抑其浮华而已。自今卿等每事当先务实，稍涉浮文，必议
蠲省。”
</p><p>
壬午，湖北、京西总领兼措置屯田吕游问，言本所管营田、屯田内官兵阙人耕
种之处，请依旧顷亩，出榜召百姓依元额承佃，从之。
</p><p>
癸未，金主猎于横山。
</p><p>
丁亥，命措置襄陽寨屋，梁克家曰：“将徙荆南之屯否？”帝曰：“欲令移去，
如何？”虞允文曰：“荆南之人，岁岁更戍，自此可免道涂往返之劳。然有二不便。”
帝曰：“襄陽极边，骤添人马，对境必致惊疑。”允文曰：“此正是一不便。又，
自荆南至襄陽，水运千馀里，河道浅狭，难于馈粮，此二不便。以臣愚见，不如先
移军马，馀续议之。”帝称善。
</p><p>
庚寅，金主还都。
</p><p>
是月，进呈六部长贰岁举改官人，皆是后来许依职司收使，今合依旧法，帝然
之。梁克家言在京选人，无外路监司荐举，若六部长贰又不许作职司，必不得改官，
帝曰：“旧法既然，当使人从法，不可以法从人也。”虞允文曰：“旧法，京局不
以选人为之，故六部长贰不作职司亦可。今皆用选人，后来磨勘不行，必重申请，
却须更改。”帝曰：“此事续议施行。”
</p><p>
冬，十月，壬寅朔，金以左宣徽使敬嗣晖参知政事。
</p><p>
甲寅，金主谓宰臣曰：“朕已行之事，卿等以为成命不可复更，但承顺而已，
一无执奏。且卿等凡有奏，何尝不从！自今朕旨虽出，宜审而行，有未便者，即奏
改之。或在下位，有言尚书省所言未便，亦当从而改之。”
</p><p>
壬戌，金主使乌凌阿天锡来贺会庆节，要帝降榻问金主起居，帝不许。天锡跪
不起，虞允文请帝还内，命知閤门事王抃谕之曰：“大驾已兴，难再御殿，使人以
明日见。”天锡沮退。癸亥，随班入见。
</p><p>
甲辰，虞允文言：“两司增加斗力事艺，升进者千馀人，费不过千馀贯。昨有
锡金碗者，军中欢呼，无不欣艳。”帝曰：“闻其载碗乘马而归，道路聚观，如此，
见者必劝矣。”
</p><p>
丙寅，金左丞相赫舍哩良弼进《睿宗实录》。
</p><p>
戊辰，金主谓宰臣曰：“衍庆宫图画功臣，已命增为二十人。如丞相韩企先，
自本朝兴国以来，宪章法度，多出其手，至于关决大政，但与大臣谋议，终不使外
人知觉，汉人宰相，前后无比。若褒显之，亦足以示劝，慎勿遗之。”
</p><p>
是月，赈饶州饥。
</p><p>
帝因览知州王秬赈济画一，曰：“饥岁民多遗弃小儿，已付诸路收养。如钱不
足，可于内藏支降。”
</p><p>
罢绍兴府宗正行司，以其事归大宗正司。
</p><p>
故事，宗室皆聚于京师，熙、丰间始许居于外，崇宁间始即河南、应天置西、
南二敦宗院。靖康之祸，在京宗室无得免者，而睢、洛二都得全。建炎初，将南幸，
于是大宗正司移江宁，而西、南外初寓于扬州及镇江，复移于泉、福二州。而居会
稽者，乃绍兴初以行在未有居第，权分宗室居之。及恩平郡王璩出居会稽，遂以为
判大宗正司，至是省之。
</p><p>
十一月，戊寅，金主幸东宫，谓太子曰：“朕为汝措天下，当无复有经营之事。
汝惟无忘祖宗仁厚之风，以勤修道德为孝，明信赏罚为治而已。昔唐太宗曰：‘吾
伐高丽不克终，汝可继之。’如此之事，朕不以遗汝。如辽之海滨王，以国人爱其
子，嫉而杀之，所为如此，安得不亡！唐太宗又尝谓高宗曰：‘尔于李勣无恩，今
以事出之。我死，宜即授以仆射，彼必致死力矣。’君人者安用伪为！受恩于父，
焉有忘报于子者乎！”
</p><p>
丙戌，金主享太庙；丁亥，有事于圜兵，大赦。
</p><p>
是日，臣僚请改和州西路花装队，帝曰：“三衙旧亦结花装队，昨已更改。与
其临敌旋行抽摘，不若逐色团结之有素也。”
</p><p>
癸巳，金群臣加上尊号曰应天兴祚钦文广武仁德圣教皇帝。
</p><p>
甲午，虞允文言：“旧法，黄甲不曾到部人，在铨试下等人之上。”帝曰：
“可依旧法。”又曰：“改法不当，终有窒碍，不如详审于初，则免改更于后也。”
</p><p>
是月，策制科眉山布衣李垕入第四等，赐制科出身。
</p><p>
十二月，癸卯，金主冬猎。乙卯，还宫。
</p><p>
丙辰，金参知政事敬嗣晖卒。
</p><p>
先是军人王俊，自称八厢，诈取军中钱物，配广南，帝曰：“御前从来无八厢
差出，可拟指挥行下诸路，如有自称八厢之人，即收捉根勘。”戊午，诏行之。帝
顾虞允文曰：“卿昨言，若真八厢，对人自称，亦所当罪，此言甚当。”
</p><p>
庚申，诏：“閤门舍人依文臣馆阁，以次轮对。”王抃用事故也。
</p><p>
辛酉，金进封皇子永中为赵王，永成为豳王，永升为虞王，永蹈为徐王，永济
为滕王。乙丑，永中与曹王永功俱授明安，仍命永功亲治事以习为政。
</p><p>
丙寅，诏：“都统制岁举所知二人，统制岁举一人，以智勇俱全为上，善抚士
卒为次，专有胆勇又为次，将校士卒惟其所举。”从臣僚之请也。
</p><p>
金吏部侍郎靖之使高丽也，欲宣金主诏于王晛，而晛已为晧囚于海岛，托言：
“晛已避位，出居它所，病有加无损，不能就位拜命，往复险远，非使者所宜往。”
靖竟不得见晛，乃以诏授晧，转取表附奏，仍以让国为言。
</p><p>
靖还，金主问大臣，皆曰：“晛表如此，可遂封之。”赫舍哩良弼、完颜守道
曰：“待晧祈靖，未晚也。”
</p><p>
是月，晧遣其礼部侍郎张翼明等请封于金。
</p><p>
是岁，移马军司屯于建康府。
</p><p>
金河决王村，南京、孟、卫州界多被其害。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86677.html' class='pagedaohang'>【上一篇】<i>:卷第一百四十三 【宋纪一百四十三】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86675.html' class='pagedaohang'>【下一篇】<i>：卷第一百四十一 【宋纪一百四十一】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>