<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第六十四 【宋纪六十四】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第六十四 【宋纪六十四】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86755.html' class='pagedaohang'>【上一篇】<i>:卷第六十五 【宋纪六十五】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86753.html' class='pagedaohang'>【下一篇】<i>：卷第六十三 【宋纪六十三】</i></a></span>
</ul>
<div class="articleContent" id="articleContent"> <p>
起柔兆敦牂正月，尽十二月，凡一年。

</p><p>
○英宗体乾应历隆宝盛德宪文肃武睿圣宣孝皇帝治平三年（辽咸雍二年。丙午，
一零六六年）
</p><p>
春，正月，丁巳，辽主如鸭子河。
</p><p>
壬申，以翰林学士、知制诰范镇为翰林侍读学士、知陈州。初，镇草韩琦迁官
制，称引周公、霍光，谏官吕诲驳之；于是琦表求去位，镇批答曰：“周公不之鲁，
欲天下之一乎周。”帝以镇不当引圣人比宰相。其意谓琦去位，则讴歌讼狱不归京
师，欲罢镇内职。执政因谕镇令自请外，而有是命。
</p><p>
帝于制诰多亲阅，有不中理，必使改之，尝谓执政曰：“此人君谟训，岂可褒
贬失实也！”
</p><p>
先是知制诰韩维奏事便殿，尝言：“人君好恶，当明见赏刑以示天下，使人知
所避就，则风俗可移。”又言：“思虑不能全无过差，假如陛下误有处分，改之则
足以彰纳善从谏之美。”及镇补外，维言：“镇诚有罪，自可明正典刑。若其所失
止在文字，当含容以全近臣体貌。陛下前黜钱公辅，中外以为太重。今又黜镇而众
莫知其所谓，臣恐自此各怀疑惧，莫敢为陛下尽忠者矣。”
</p><p>
癸酉，契丹改国号曰大辽。
</p><p>
乙亥，宣徵南院使、武安节度使程戡卒。戡守延州凡六年，安重习事，治不近
名，然不为言者所与。初，延州夹河为两城，雉堞卑薄，尝为夏贼攻围，登九州台，
下瞰城中。戡调兵大，大增筑之，后以为利。横山猷豪怨谅祚，欲以属叛，取灵、
夏，来求兵为援，戡言：“豺虎非其相搏，则未易取也。痈疽非其自溃，则未易攻
也。谅祚久悖慢，当乘此听许，以蛮夷攻蛮夷，中国之利也。”会帝不豫，大臣重
生事，遂寝不报。自以年过七十，告老，章凡十数上，终弗听。遣中使赍手诏问劳，
赐茶、药、黄金，乃再上章曰：“臣老疾剧矣，高奴屯劲兵，为要地，岂养病所邪！”
还，至澄城，卒；赠太尉，谥康穆。
</p><p>
辛巳，以端明殿学士、知徐州张方平为翰林学士承旨。初，帝谓执政，学士独
王珪能为诏，馀多不称职，因问：“方平文学如何？”欧陽修对曰：“方平亦有文
学，但挟邪不直。”曾公亮以为不闻其挟邪，赵概又以为无迹，故卒命之。帝尝问
治道体要，方平以“简易诚明”为对，帝不觉前席曰：“朕昔奉朝请，望侍从大臣
以谓皆天下选人，今多不然。闻学士之言，始知有人矣。”
</p><p>
命翰林学干冯京修撰《仁宗实录》。
</p><p>
壬午，罢三司推勘官。初，诏三司举京朝官一人，专领推勘事，至是三司奏以
为不便，罢之，然议者不以罢之为便也。
</p><p>
癸未，辽主如山榆淀。
</p><p>
先是工部员外郎兼侍御史知杂事吕海与侍御史范纯仁、监察御史里行吕大防合
奏曰：“伏见参知政事欧陽修，首开邪仪，以枉道悦人主，以近利负先帝，将陷陛
下于过举之讥。”龙图阁直学士司马光，亦上疏请罢追崇之仪，皆不报。诲等论列
不已，而中书亦以札子自辩。帝意向中书，然未即下诏也。执政乃相与密议，欲令
皇太后下手书，尊濮安懿王为皇，夫人为后，皇帝称亲，又令帝下诏谦让，不受尊
号，但称亲，即园立庙，以示非帝意，且欲为异日推崇之渐。
</p><p>
丙子，中书奏事垂拱殿，时韩琦以祠祭致斋，特遣中使召与共议。既退，外间
言濮王已议定称皇，欧陽修手为诏草二通，一纳上前。日中，太后果遣中使赍实封
文书至中书，执政相视而笑。诲等闻之，即纳缴御史告敕，居家待罪，乞早赐黜责，
帝以御宝封告敕，遣内侍趣诲等令赴台供职。诲等以所言不用，虽受告敕，犹居家
待罪。
</p><p>
丁丑，中书奉事，帝又遣中使召韩琦同议，即降敕称：“准皇太后手书，濮安
懿王、谯国太夫人王氏、襄国太夫人韩氏、仙游县君任氏，可令皇帝称亲，仍尊濮
安懿王为濮安懿皇，谯国、襄国、仙游并称后。”又降敕，称帝手诏：“朕面奉皇
太后慈旨，已降手书如前。朕以方承大统，惧德不胜，称亲之礼，谨尊慈训；追崇
之典，岂易克当！且欲以茔为园，即园立庙，俾王子孙主奉祠事。皇太后谅兹诚恳，
即赐允从。”又诏：“濮安懿王子瀛州防御使岐国公宗朴，候服阕除节度观察留后，
改封濮国公，主奉濮王祀事。”
</p><p>
庚辰，吕诲等又奉：“臣等本以欧陽修首启邪议，诖误圣心，韩琦等依违附会
不早辨，累具弹奏，乞行朝典。近睹皇太后手书，追崇之典，并用哀、桓衰世故事，
乃与政府元议相符。中外之论，皆以为韩琦密与中官苏利涉、高居简往来交结，上
惑母后，有此指挥，盖欲归过至尊，自掩其恶，欺君负国，乃致如此，首议之臣，
安得不诛！臣等待罪于家，屡蒙诏旨促令供职，而踧?未敢承命，以此故也。若必
使臣等就职，则当合班庭争以救朝廷之失，虽陛下容纳直言，为天下所闻，而臣等
不能早悟明主之罪，益深重矣，岂可复居言路，为耳目之官哉！”帝令中书降札子，
趣使赴台供职，而诲等缴还札子并后所奏九状，申中书坚辞台职。
</p><p>
是日，诏避濮安懿王名下一字，置濮安懿王园令一人，以大使臣为之；募兵二
百人，以奉园为额；又令河南置柏子户五十人，命带御器械王世宁、权发遣户部判
官张徵度濮安懿王园庙地图上；皆从中书所请也。
</p><p>
壬午，诏罢尚书省集议濮安懿王典礼。中书进呈吕诲等所申奏状，帝问执政当
如何，韩琦对曰：“臣等忠邪，陛下所知。”欧陽修曰：“御史以为理难并立，若
以臣等为有罪，即当留御史；若以臣等为无罪，则取圣旨。”帝犹豫久之，乃令出
御史；既而曰：“不宜责之太重。”于是诲罢侍御史知杂事，以工部员外郎知蕲州；
范纯仁以侍御史通判安州；吕大防落监察御史里行，以太常博士知休宁县。故事，
知杂御史解官皆有诰词，时知制诰韩维当直，又兼领通进银台司上下封驳事，执政
恐维缴词不肯草制及封驳敕命，遂径以敕送吕诲等家，仍以累不遵禀圣旨赴台供职
为诲等罪。维言：“罢黜御史，事关政体，而不使有司预闻，纪纲之失，无甚于此。
宜追还诲等敕命由银台司，使臣得申议论以正官法。”又言：“诲等能审论守职，
国之忠臣，计其用心，不过欲陛下尽如先王之法而止耳。士大夫贪固宠利，厚赏严
罚，犹恐此风不变；而复内牵邪说，贬斥正人，自此陛下耳目益壅蔽矣。”又求对，
极论其失，请追还前敕，令百官详议以尽人情，复召诲等还任旧职以全政体，皆不
从。是日，诏翰林学士、知制诰、御史中丞、知杂各举御史两人，以起居舍人、同
知谏院傅尧俞兼侍御史知杂事。
</p><p>
司马光言：“窃闻吕诲、范纯仁、吕大防，因言濮王典礼事尽被责降，中外闻
之，无不骇愕。臣观此三人，忠亮刚正，忧公忘家，求诸群臣，罕见其比。今一旦
以言事太切，尽从窜斥，臣窃为朝廷惜之！臣闻人君所以安荣者，莫大于得人心。
今陛下徇政府一二人之情，违举朝公议，尊崇濮王，过于礼制。天下之人，已知陛
下为仁宗后，志意不专，怅然失望，今又取言事之臣群辈逐之，臣恐累于圣德，所
损不细，闾里之间，腹非窃叹者多矣。伏望圣慈，亟令诲等还台供职，不则且为之
别改近地一官，亦可以少慰外人之心也。”
</p><p>
吕公著言：“吕诲等以论事过当，并从责降，闻命之始，物论腾沸，皆云陛下
自即位以来，纳善从谏之风，未形于天下；今诲等又全台被黜，窃恐义士钳口，忠
臣解体。且自古人君，纳谏则兴，拒谏则亡，兴亡之机，不可不审。愿陛下以天地
之量，包荒含垢，特追诲等敕命，令依旧供职，则天下幸甚！”
</p><p>
二月，乙酉朔，白虹贯日。
</p><p>
命殿中丞苏轼直史馆。帝在籓邸，闻轼名，欲以唐故事召人翰林，知制诰，韩
琦曰：“苏轼，远大之器也，它日自当为天下用，要在朝廷培养。久而用之，则人
无异辞，今骤用之，恐天下未必皆以为然，适足累之也。”帝曰：“与修起居注，
可乎？”琦曰：“记注与制诰为邻，未可遽授；不若于馆阁中择近上贴职与之，且
请召试。”帝曰：“未知其能否，故试；如苏轼，有不能邪？”琦言不可，乃试而
命之。它日，欧陽修具以告轼，轼曰：“韩公可谓爱人以德矣。”
</p><p>
甲午，辽驿召武定军节度使姚景行入见。辽主问以治道，奏对称旨，复拜南院
枢密使。又召入内殿，出御书及太子书示之。辽主尝有意南伐，问景行曰：“宋人
好生边事，如何？”景行曰：“自圣宗与宋人和好，迨今几六十年，若以细故用兵，
恐违先帝成约。”辽主以为然，遂止。
</p><p>
乙巳，颍王府翊善邵亢奏：“皇子颍王，天质早茂，姻媾及期。方陛下即位之
初，而元嗣克家之日，推之于礼，莫重于斯。臣伏见国朝亲王聘纳，虽《开宝通礼》
具有旧仪，而因循未尝施行。欲乞下太常礼院博采旧典，修撰颍王聘纳仪范，其故
事非礼者悉罢之。”诏礼院详定。礼院奏：“《开宝通礼》，亲王纳妃，有纳采、
问名、纳吉、纳成、请期、亲迎、同牢之礼，国朝未尝用。今检《国朝会要》皇亲
婚会礼，物数请如《会要》故事。”从之。
</p><p>
三月，丁巳，赐群臣御筵于诸园苑。
</p><p>
己未，彗星晨见于壁，长七尺许。
</p><p>
辛酉，起居舍人、同知谏院傅尧俞、侍御史赵鼎、赵瞻自使辽归，以尝与吕诲
言濮王事，家居待罪。而尧俞辞新除侍御史知杂事告牒不受，稽首帝前曰：“臣初
建言在诲前，今诲等逐而臣独进，不敢就职。”帝数谕留尧俞等，尧俞等终求去，
乃以尧俞知和州，鼎通判淄州，瞻通判汾州。
</p><p>
司马光言：“比蒙圣恩，宣谕濮王称亲事，云‘此事朕不欲称，假使只称濮王
与仙游县君，有何不可！’臣乃知陛下至公，初无过厚于私亲之意，直为政府所误，
以致外议纷纷。必谓旦夕下诏罢去亲名，其已出台官当别有除改，见任台官亦优加
抚谕，使之就职。今忽闻傅尧俞等三人相继皆出，此政府欲闭塞来者，使皆不敢言，
然后得专秉大权，逞其胸臆耳。伏望特发宸断，召还尧俞等，下诏更不称亲。如此，
则可以立使天下愤懑之气化为欢欣，诽谤之语更为讴歌矣。”不过。光遂奏请与尧
俞同责，因家居待罪。又奏：“陛下即位之年，臣已曾上疏预戒追尊之事；及过仁
宗大祥，臣即与尧俞诣政府，白以为人后者不得顾私亲之义；当两制、礼官共详时，
臣又独为众人手撰奏草。若治其罪，臣当为首。其吕诲等系后来论列，既蒙遣逐，
如臣者岂宜容恕！纵陛下至仁，特加保庇，臣能不愧于心乎！”又奏乞早赐降黜，
凡四奏，卒不从。
</p><p>
壬戌，以屯田员外郎、签书江宁节度判官事孙昌龄为殿中侍御史，太常博士、
监永丰仓廓源明为监察御史里行。源明，劝子也。
</p><p>
甲子，以都官员外郎黄炤为侍御史，太常博士蒋之奇为监察御史里行。
</p><p>
初，命王珪等举官，已除孙昌龄及郭源明，而尚阙两员，中书以珪等前所举都
官员外郎孔宗翰等七名进，而炤中选。帝又特批“之奇与御史”。欧陽修素厚之奇，
前举制科不久等，尝诣修，盛言追崇濮王为是，深非范百禄所对，修因力荐之，即
与炤并命。之奇入对，帝面谕曰：“朕向览卿所对策，甚善，而有司误遗，故亲有
是除。”之奇，宜兴人，堂从子。宗翰，道辅子也。
</p><p>
是日，纳故宰相向敏中孙女为皇子颍王妇，封安国夫人。先是禁中遗使泛至诸
臣家为王择配，记室韩维奏：“宜选勋望之家，精拣淑媛，考古纳采、问名之义，
以礼成之，不宜苟取华色而已。”帝嘉纳之。
</p><p>
戊辰，帝亲录囚。
</p><p>
庚午，以彗出，避正殿，减常膳。帝对枢臣，以彗为忧。胡宿请备边。吕公弼
曰：“彗非小变，不可不惧。陛下宜侧身修德以祇天戒，臣恐患不在边也。”
</p><p>
新除监察御史里行郭源明奏免除命，乞追还吕诲等。诏听源明免，以告牒纳中
书。
</p><p>
辛未，手诏曰：“朕近奉皇太后慈旨，濮王令朕称亲，仍有追崇之命。朕惟汉
史，宣帝本生父称曰亲，又谥曰悼，裁置奉邑，皆应经义。既有典故，遂遵慈训，
而不敢当追崇之典。又以上承仁考庙社之重，义不得兼奉私亲，故但即园立庙，俾
王子孙世袭濮国，自主祭祀，远嫌有别，盖欲为万世法，岂皆权宜之举哉！而台官
吕诲等，始者专执合称皇伯、追封大国之义，朕以本生之亲，改称皇伯，历考前世，
并无典据，追封大国，则又礼无加爵之道。自罢议之后，诲等奏促不已，忿其未行，
乃引汉哀帝去恭皇定陶之号、立庙京师、干乱正统之事，皆朝廷未尝议及者，历加
诬诋，自比师丹，意欲摇动人情，眩惑众听。以致封还诰敕，擅不赴台，明缴留中
之奏于中书，录传讪上之文于都下。暨手诏之出，诲等则以称亲立庙皆为不当。朕
览诲等前疏，亦去‘生育之恩，礼宜追厚，俟祥禫既毕，然后讲求典礼，褒崇本亲。’
今乃反以称亲为非，前后之言，自相抵牾。傅尧俞等不顾义礼，更相倡和，既挠权
而示众，复归过以取名。朕姑务含容，止命各以本官补外，尚虑搢绅士民，不详本
末，但惑传闻，欲释群疑，理当申谕。宜令中书门下俾御史台出榜朝堂及进奏院遍
牒告示，庶知朕意。”
</p><p>
命左谏仪大夫、天章阁待制兼侍讲李受赴谏院供职。
</p><p>
癸酉，诏曰：“去秋以来，雨潦为沴，今星躔生变；咎证昭灼，故避殿撤膳，
夙夜惕厉。永惟四海之内，狱讼烦冤，调役频冗，与鳏寡孤独死亡贫苦，甚可伤也！
转运使、提点刑狱，分行省察而矜恤之，利病大者悉以闻，庶仁恩家至，副朕寅畏
之心焉。”
</p><p>
辛巳，彗星见于昴，如太白，长丈五尺；千午，孛于毕，如月。
</p><p>
夏，四月，甲申朔，观文殿学士、户部侍郎孙沔自环庆改帅鄜延；未至，卒于
道，赠兵部尚书，谥威敏。沔居官以才力闻，然喜燕游，好色，故中间坐废。
</p><p>
丙戌，礼院言：“濮安懿王建庙，当行祭告，而宗朴丧服未除，请权以本宫诸
弟摄事，其祝文令教授为之。”
</p><p>
初，命翰林学士冯京撰祝文，京言本院未有体式，乞下礼院议。礼院议称“皇
帝某谨遣官恭告于亲濮安懿王”。既而以前诏俾王子孙奉祠事，乃更定此议。
</p><p>
帝尝以称亲之议质于天章阁待制兼侍讲王猎，猎以为不可。帝曰：“王相待素
厚，亦持此说邪？”猎对曰：“臣被王恩厚，故不敢以非礼名号加于王，所以为报
也。”
</p><p>
命密州观察使宗旦同知大宗正司事。宗旦居所生母丧，以孝闻。始请别择地以
葬，岁时奠祀，后著为法。
</p><p>
己丑，赐工部侍郎致仕皇甫泌帛一百匹。泌献所著《周易精义》等书，故有是
赐。
</p><p>
赐真定府僧怀丙紫衣。初，河中府浮梁，用铁牛八维之，一牛且数万斤。后水
暴涨绝梁，牛没于河，募能出之者。怀丙以二大舟实土，夹牛维之，用大木为权衡
状钩牛，徐去其土，舟浮牛出。转运使张焘以闻，而有是赐。
</p><p>
以工部郎中、天章阁待制陆诜为兵部郎中、鄜延路都总管、经略安抚使，兼知
延州。
</p><p>
赠皇后弟内殿崇班高士林德州刺史。士林，将家子，独喜学，帝尝以“谨守法
律”四字诲之，曰：“能如此，则为良吏矣。”每欲进擢，后屡辞。既卒，始追赠
焉。明年，又赠节度使。
</p><p>
乙未，颍王府翊善、同修起居注邵亢，以知制诰、知谏院兼判司农寺。于是帝
谓颍王曰：“翊善端直朴厚，已擢为谏官矣。”王顿首谢。
</p><p>
以金部员外郎、天章阁侍讲傅卞为起居舍人、同知谏院。卞议濮王典礼，与执
政意合，故骤进。
</p><p>
以度支郎中王稷臣直集贤院，充颍王府翊善，令于皇子两位供职。
</p><p>
辛丑，命龙图阁直学士兼侍讲司马光编历代君臣事迹。于是光奏曰：“臣自少
以来，略涉群史。窃见纪传之体，文字繁多，虽以衡门专学之士，往往读之不能周
浃，况于帝王日有万几，必欲遍知前世得失，诚为未易。窃不自揆，常欲上自战国，
下至五代，正史之外，旁采它书，凡关国家之盛衰，系生民之休戚，善可为法，恶
可为戒，帝王所宜知者，略依《左氏春秋传》体，为编年一书，名曰《通志》，其
馀浮冗之文，悉删去不载，庶几听览不劳而闻见甚博。私家区区力不能办，徒有其
志而无所成。顷臣曾以战国时八卷上进，幸蒙赐览。今所奉诏旨，未审令臣续成此
书，或别有编集。若续此书，乞亦以《通志》为名。其书上下贯串千馀载，固非愚
臣所能独修。伏见翁源县令、广南西路经略安抚司句当公事刘恕，将作监主簿赵君
锡，皆以史学为众所推，欲望特差二人与臣同修，庶使得早成书，不至疏略。”诏
从之，而令接所进八卷编集，俟书成，取旨赐名。其后君锡以父丧不赴，命太常博
士、国子监直讲刘分攵代之。恕，筠州人；君锡，良规之子；分攵，敞弟也。
</p><p>
司空致仕郑国公宋庠卒。帝方以灾异避正殿，有司误奏毋临丧，乃为挽辞二篇
赐之，赠太尉兼侍中，谥元宪。帝为篆其墓碑曰“忠规德范之碑”。
</p><p>
庠与弟祁，以文学名擅天下，俭约，不好声色，读书至老不倦。尤畏法，在扬
州，使工甓堂涂，取卮酒与之，后知误取鲍使，立偿之，而取予者皆被罚。自初执
政，遇事辄分别是非可否，用是斥退；及再登用，遂浮沉自安。然天资忠厚，尝曰：
“逆作悖明，残人矜才，吾终身弗为也。”沈邈尝为京东转运使，数以事侵庠；及
庠在洛陽，邈子为府属所恶，欲治之以法，庠独不肯，曰：“是安足罪也！”人以
此益称其长者。
</p><p>
戊申，以河东转运使吴充为盐铁副使。帝雅知充，数问充所在。会充入觐，帝
谕以教授时事，嘉劳之。居河东才半岁，即召入。
</p><p>
枢密副使、礼部侍郎胡宿，屡乞致仁；庚戌，罢为吏部侍郎、观文殿学士、知
杭州。
</p><p>
以殿前都虞候、容州观察使郭逵迁检校太保、同签书枢密院事。同签书枢密院
事自逵始。
</p><p>
于是知制诰邵必当制，草词以进，言逵武力之士，不可置庙堂，望留诰敕与执
政熟议；弗听。逵既入西府，众多不服，或以咎韩琦，琦曰：“吾非不知逵望轻也。
故事，西府当用一武臣，上欲命李端愿，吾知端愿倾邪，故以逵当之。”知谏院邵
亢、御史吴申、吕景交章论：“祖宗朝，枢府参用武臣，如曹彬父子、马知节、王
德用、狄青，勋劳为天下所称则可，逵黠佞小才，岂堪大用！”不报。
</p><p>
壬子，司天监奏彗星浸微，群臣诣閤门拜表，乞御正殿，复常膳，不许；三表，
乃许之。
</p><p>
是月，辽境霖雨。
</p><p>
五月，乙丑，诏：“河北战兵三十万，陕西战兵四十五万并义勇，令本路都总
管常加训练，毋得占役。”时边臣或奏请增兵，朝廷以为兵数不少，故降是诏。
</p><p>
是日，彗行至张而没。
</p><p>
戊辰，帝谓宰臣曰：“朕日与公等相见，每欲从容讲论治道，但患进呈文字颇
繁，多不暇及。中书常务有可付有司者，悉以付之。”自是中书细务止进熟状，及
事有定制者归有司，中书降敕而已。
</p><p>
庚午，诏中书、枢密，自今朔望会于南厅。
</p><p>
吏部流内铨进编修《铨曹格敕》十四卷。
</p><p>
右武卫在将军、果州刺史叔褒领文州团练使。
</p><p>
初制，宗室入学，十五以上通两经者，大宗正以闻，命官试论及大义，中者度
高下赐出身或迁官。至是叔褒试所学中格，故有是命。叔褒，德恭曾孙也。
</p><p>
乙亥，辽主驻特古里。
</p><p>
丁丑，以屯田员外郎王克臣子孝庄为右屯卫将军、驸马都尉，赐名师约，以尚
德宁公主故也。初，帝数称唐公主多下嫁名人，及选得师约，其父子皆业进士，令
至宰相第，试以诗，并其所业赋一编进御。召见清居殿，又谕以毋废学，后又出经
籍及纸笔墨砚赐之。
</p><p>
辛巳，辽以户部使刘诜为枢密副使。诜为户部使，岁入羡馀钱三十万缗，故有
是擢。
</p><p>
六月，乙酉，以驾部郎中、知磁州李田监淄州盐酒税务。嘉祐六年，始置考课
法。至是考课院言田再考在劣等，故有是命。坐考劣降等自由始。
</p><p>
丙戌，回鹘贡于辽。
</p><p>
丁亥，免陆诜正衙令，入见，帝劳问之曰：卿岭外处画，无不当者，鄜延最当
边境，故选用卿。今将何先？”诜曰：“边事难以遥度，抑未审陛下意在安静，或
欲示威也？”帝曰：“大抵边陲宜以安静为务。昨王索为朕言：‘朝廷与帅臣常欲
无事，自馀将校，无不生事要功者。’卿谓此言如何？”诜曰：“素言是也。陛下
能责任将帅，令疆埸无事，即天下幸甚。”
</p><p>
辛卯，以太常博士刘庠为监察御史里行。庠私议濮王事与执政意合，故命以言
职。
</p><p>
壬辰，赠故霸州文安县主簿、太常礼院编纂礼书苏洵光禄寺丞。所修书方奏，
未报而洵卒，赐其家银绢各百两匹。其子轼辞所赐，求赠官，既从之，又特敕有司
具舟载其丧归蜀。
</p><p>
嘉祐初，王安石名始盛，欧陽修亦善之，劝洵与安石游，而安石亦愿交于洵，
洵曰：“吾知其人矣。”安石母死，士大夫皆吊，洵独不往。
</p><p>
甲辰，准布贡于辽。
</p><p>
己酉，御崇政殿，疏决在京系囚。
</p><p>
壬子，改清居殿曰钦明，召直集贤院王广渊书《洪范》于屏，谓广渊曰：“先
帝临御四十年，天下承平，得以无为。朕方属多事，岂敢言自逸！笔改此殿名。”
因访广渊先儒论《洪范》得失，广渊对以张景所得最深，遂进景论七篇。明日，复
召对延和殿，谓广渊曰：“景所说过先儒远矣，以三德为驭臣之柄，尤为善论。朕
遇臣下常失之柔，是以特书此言，置之坐右，以为观省，非特开元《无逸图》也。”
</p><p>
秋，七月，癸丑朔，辽以西北路招讨使萧珠泽为北府宰相，以左伊勒希巴萧惟
信为南院枢密使，以同知南院枢密事耶律白为特里衮。
</p><p>
甲寅，以屯田员外郎吴申为殿中侍御史。初，刘庠举申自代，帝曰：“朕固知
申。”遂擢用焉。庠，申门人也。自傅卞议濮王事称旨，庠及申私论与卞协，故相
继并居言职。
</p><p>
丙辰，辽南院枢密使姚景行致仁。庚申，辽录囚。辛酉，景行复为南院枢密使。
</p><p>
乙丑，以奉国留后虢国公宗谔为保静节度使。于是濮王子孙及鲁王孙各迁官一
等，迁者凡二十人。帝之为皇子，辞疾不肯入宫，诏本位长属敦促，宗谔最长，于
是劝行。及帝即位，宗谔上十馀章论功，帝不得已，特迁奉国留后。中书召知制诰
韩维命辞，再三属之曰：“语勿太深也。”宗谔在籓，素嫉帝。宗谔有疱夫，善羊
脍，帝使之为脍两盘，宗谔见，问之，对曰：“十三使之脍也。”宗谔怒，毁器覆
肉，笞其庖夫。宗谔性陰狡，所恶婢妾，往往鸩杀之。
</p><p>
丁卯，辽主如藕丝淀。以岁旱，遣使赈山后贫民。
</p><p>
八月，己亥，以龙图阁直学士兼侍讲吕公著知蔡州。公著尝言濮安懿王不当称
亲，及颁讳于天下，又请追还吕诲等。皆不从，即称疾求补外官。帝曰：“学士朕
所重，岂得轻去朝廷！”公著家居者百馀日，遣内侍杨安道即家敦谕，且戒安道曰：
“公著劲直，宜徐徐开晓，语勿太迫也。”又数令其兄公弼劝之。公著起就职，才
数月，数上章请出，故有是命。
</p><p>
九月，壬子朔，日有食之。
</p><p>
癸丑，以知制诰、史馆修撰蔡抗为龙图阁直学士、知定州。帝谓抗曰：“第行，
且召卿矣。”郡兵番戍，室家留营多不谨，夫归辄首原；抗下令，悉按以法，戍兵
感之。
</p><p>
乙卯，命知制诰宋敏求题濮安懿王及三夫人庙主于园。
</p><p>
丙辰，幸天章、宝文阁，命两府观翰林学士王珪所书仁宗御书诗石刻。
</p><p>
初，仁宗立帝为皇子，珪请对而后草诏，后有间珪者。是日，御蕊珠殿召珪，
设紫花墩赐坐，劳问久之，召中书授珪兼端明殿学士，且谕曰：“执政员阙，即命
卿矣。”翼日，又赐盘龙金盆一，珪惶恐以谢。帝谓曰：“朕知卿忠纯有守，曩者
有谗语，朕今释然无疑矣。”珪顿首曰：“非陛下保全，臣何以至此！”
</p><p>
癸亥，诏：“自今待制已上，自迁官后六岁无过，则复迁之，有过亦展年，至
谏议大夫止。京朝官四岁磨勘，至前行郎中止。少卿监仍以七十员为定员，有阙即
检勘前行郎中迁及四岁以上，校日月之久者次补之。少卿监以上，迁官听旨。如别
有劳绩，或因要重任使，特旨推恩者，即不在此例。”
</p><p>
乙丑，以太常博士、监察御史里行马默守本官、通判怀州。初，默弹奏济州防
御使李珣犯销金，并匠人送开封府，官吏不能正其罪。又言宗惠女使当如法录问；
且请自今外人罪连宗室，大辟皆录问然后断；又言国子监直讲刘分攵轻薄无行，多
结交富资举人，不可为开封试官；又言赵及所坏仓米十八万石，当治米所以湿恶；
并劾提点仓场李希逸以不觉察，而及等实由希逸举发。默除御史时，分攵有戏言，
默用此怒，故妄弹奏分攵。默又屡言濮王不宜称亲，帝以为疏缪，故黜之。御史留
庠奏乞留默，弗听。
</p><p>
皇城司尝捕销金衣送开封府，推官窦卞上殿请其狱。会有以内庭为言者，帝疑
之，卞曰：“真宗禁销金自掖庭始；今不正以法，无以示天下，且非祖宗立法意。”
诏如卞请。
</p><p>
庚辰，知谏院傅卞言：“风闻贵戚奏荐恩泽，未经减定，或托以亲戚，滥及高
资商贩之徒。”诏：“自今妃嫔、公主以下，非有服亲若有服亲之夫，无得奏荐。”
</p><p>
是月，夏国主谅祚举兵寇大顺城，入寇柔远寨。烧屈乞等三村，栅段木岭。
</p><p>
初，环庆经略安抚使蔡挺，知谅祚将入寇，即遣诸将分屯要害。以大顺城坚，
虽被攻不可破，不益兵；柔远城恶，命副使总管张玉将重兵守之。敕近边熟户入保
清野，戒诸寨无得逆战。谅祚将步骑数万攻围大顺三日，蕃官赵明与官兵合击之。
谅祚银甲氈帽以督战，挺先选强弩八列于壕外，注矢下射，重甲洞贯，谅祚中流失，
遁去。复寇柔远，张玉募胆勇三千人，夜出扰贼营，贼遂惊溃。遣中使赐挺手诏慰
劳。谅祚退屯金汤，声言益发步骑，且出嫚辞，须已得岁赐，复攻围大顺城。鄜延
经略安抚使陆诜言：“朝廷积习姑息，故贼敢狂悖；不稍加诘责，则国威不立。”
即止其岁赐银、帛，牒宥州问故。帝喜曰：“固知此人可倚也。”诏诜得宥州报具
闻。而谅祚果大沮，盘桓塞下，取粮而反，卒不敢入寇。又岁俭贫，愿得赐物，乃
报言：“边吏擅兴兵，行且诛之矣。”
</p><p>
冬，十月，壬午朔，以仙游县君任氏坟域为园，从礼院所奏也。
</p><p>
癸未，遣西京左藏库副使何次公赍诏赐夏国主谅祚。问所以入寇之故，仍止岁
赐银帛。陆诜言：“西戎颇顺矣，不若且赐时服，因以诏问之，彼必感惧。今特遣
次公，彼多奸诈，或疑朝廷畏己，则未遽服也。”不从。
</p><p>
甲申，以户部判官、直集贤院王广渊直龙图阁兼侍读，集贤殿修撰周孟陽兼侍
讲。
</p><p>
帝不豫，广渊忧思忘食寝，帝自为诏以慰安之曰：“朕疾少间矣。”乙酉，诏
两日一御迩英讲读。时帝已不豫，然近臣尚未知也。于是皇子颍王等引仁宗故事以
请，从之。
</p><p>
丁亥，诏令礼部三岁一贡举。天下解额，于未行间岁之法已前，率四分取三分。
礼部奏名进士，以三百人为额，明经诸科，不得过进士之数。
</p><p>
以同签书枢密院郭逵为陕西四路沿边宣抚使兼权判渭州。逵恳辞签书，帝曰：
“初欲授卿宣徵使，虑外人以为罢政，第领枢职往以重使权。”
</p><p>
甲午，诏宰臣、参知政事举才行士可试馆职者各五人。
</p><p>
先是帝谓中书曰：“水潦为灾，言事者多云不进贤，何也？”欧陽修曰：“近
年进贤之路太狭，诚当今所患。”帝曰：“何谓进贤路狭？中书常所进拟者，其人
皆如何？”修曰：“自富弼、韩琦当国以来，十数年间，外自监司，内则省爱，选
擢甚精，时亦得人，然皆是钱谷、刑名强干之吏。此所谓用才。臣言进贤路狭，乃
馆职也。”帝曰：“如何？”修曰：“朝廷用人之法，自两制选居两府，自三馆选
居两制。然则三馆者，辅相养材之地也。往时入三馆有三路，今塞其二矣，此臣所
谓太狭也。”帝曰：“何谓三路？”修曰：“进士高科，一路也；大臣荐举，一路
也；因差遣例除，一路也。往时进士五人以上及第者，皆得试馆职；第一人及第，
不下十年，有至辅相者。今第一人及第，两任凡十年，方得试馆职，而第二人以下
无复得试，是高科一路塞矣。往时大臣荐举，随即召试，今止令上簿，候馆阁阙人
乃试。而馆阁人初无员数，无有阙时，则上簿者永无试期，是荐举一路又塞矣。唯
有因差遣例除者，半是年劳老病之人，此臣之所谓进贤路太狭也。新格置编校官八
人，皆用选人，历七年，乃自校勘除校理，此外示尝有所擢用。臣谓此八员者宜仍
旧，它员或阙，即令中书择人进拟，庶无遗贤。”故有是诏。因谓辅臣曰：“馆阁
养才之地，比欲选数人出使，无可者，公等其各为朕搜肠，虽执政亲戚、世家勿避。
朕当亲阅可否。”
</p><p>
于是韩琦、曾公亮、欧陽修、赵概等所举蔡延庆、夏倚、王汾、叶均、刘分攵、
章惇、胡宗愈、王存、李常、张公裕、王介、苏棁、安焘、蒲宗孟、陈侗、陈睦、
李清臣、硃初平、黄履、刘挚，凡二十人，皆令召试。琦等以人多难之，帝曰：
“既委公等举之，苟贤，岂患多也？”乃令先召权提点陕西刑狱、度支员外郎蔡延
庆等十人，馀须后试。延庆，齐子也。
</p><p>
丙午，群臣以来岁元会，表上尊号曰体乾应历文武圣孝皇帝，诏不许，五表，
乃许之。
</p><p>
十一月，甲寅，以庆州蕃官都巡检使赵明领顺州刺史，以击夏人于大顺城有功
也。于是将士及蕃官有功者，随轻重赏之。
</p><p>
戊午，帝不豫。
</p><p>
己巳，归徐国公主于王氏，皇后及皇子颍王、东陽郡王送至第，诏皇后翼日乃
归。
</p><p>
司马光奏曰：“今岁彗星彰见，连月乃灭，飞蝗害稼，日有食之。加之陕西、
河东夏秋乏雨，禾既不收，麦仍未种；西戎内侮，边鄙未安。而朝廷晏然曾不为意，
或以为自有常数，非关人事；或以为景星嘉瑞，更当有福。今者又有佞臣建议，请
上尊号；其为欺蔽上天，诬罔海内，孰甚于此！伏望止群臣听上章表，却尊号而弗
受，更下诏书，深自咎责，广开言路，求所以事天养民、转灾为福之道。俟圣体康
复，天时丰穰，然后推崇徽号，何晚之有！臣承乏侍从，诚见近日群臣皆以言为讳，
入则拜手稽首，请加鸿名，出则错立族谈，腹非窃笑，终无一人为陛下正言其不可
者，是敢妄进狂瞽，唯圣明采察。”不从。
</p><p>
初，夏人寇大顺，帝问两府：“策将安出？”宰相韩琦请留止岁赐，遣使赍诏
往问；枢密使文彦博等曰：“如此，则边衅大矣。”因引宝元、康定之丧师以动帝
意。琦曰：“兵家须料彼此。今日御戎之备，大过昔时，且谅祚狂童，岂可比元昊
也？诘之必服。”帝竞从琦议，遣何次公往使。朝退，二府以所论不同，各相私语。
彦博谓其党曰：“渠自言料敌，且观渠所料。”逾月，次公还，以谅祚表进。帝已
卧疾，辅臣因入问起居毕，琦扣御榻曰：“谅祚服罪否？”帝力疾顾琦曰：“一如
所料。”谅祚所上表，虽云“受赐累朝，敢渝先誓”。然尚多游辞，归罪于其边吏。
乃复赐诏诘之，令专遣使别贡誓表，具言：“今后严戎边上酋长，各守封疆，不得
点集人马，辄相侵犯。其鄜延、环庆、泾原、秦凤等路一带，久系汉界熟户，并顺
汉西蕃，不得更行劫掳，及逼胁归投。所有汉界不逞叛亡之人，亦不得更有招纳。
苟渝此约，是为绝好。馀则遵依先降誓诏，朝廷恩礼，自当一切如旧。”
</p><p>
先是帝久服药，监察御史里行刘庠奏请立皇太子，帝不怿，封其奏。一日，宰
相韩琦等问起居退，颍王出寝门，忧形于色，顾琦曰：“奈何？”琦曰：“愿大王
朝夕勿离左右。”王曰：“此乃人子之职。”琦曰：“非为此也。”王感悟去。帝
自得疾，不能语，凡处分事皆笔于纸。
</p><p>
十二月，壬午，辽以知枢密院事杨绩为南院枢密使，以枢密副使刘诜参知政事。
丁酉，以西京留守哈珠为南院大王，旋出萧珠泽为武定军节度使。
</p><p>
辽主以杨绩旧臣，特诏燕见，论古今治乱，人臣邪正。辽主曰：“方今群臣忠
直，耶律玦、刘诜而已。然诜不及玦之刚介。”绩拜贺曰：“何代无贤，世乱则独
善其身，主圣则兼善天下。陛下区分邪正，陟黜分明，天下幸甚！”辽主又尝谕诜
曰：“卿勿惮宰相。”时北院枢密使耶律伊逊势焰方炽，诜奏曰：“臣于伊逊尚不
畏，何宰相之畏！”伊逊衔之，相与排诋。未几，出诜为保静军节度使。
</p><p>
辛丑，帝疾增剧，辅臣问起居罢，琦复奏曰：“陛下久不视朝，中外忧惶，宜
早立皇太子以安众心。”帝颔之。琦请帝亲笔指挥，帝乃书曰：“立大王为皇太子。”
琦曰：“必颍王也，烦圣躬更亲书之。”帝又批于后曰：“颍王顼。”琦曰：“欲
乞即今晚宣学士降麻。”帝复颔之。琦召内侍高居简，授以御札，命翰林学士草制。
学士承旨张方平至榻前禀命，退而草制。壬寅，立皇子颍王顼为皇太子。帝既用辅
臣议立皇太子，因泫然下泪，文彦博退谓韩琦曰：“见上颜色否？人生至此，虽父
子亦不能无动也。”琦曰：“国事当如此，可奈何？”皇子始闻命，辞于榻前者久
之。
</p><p>
癸卯，大赦，赐文武官子为父后者勋一转。
</p><p>
乙巳，诏以来年正月十九日册皇太子，翰林学士承旨张方平为礼仪使，翰林学
士王珪撰册文，钱明逸书册，知制诰宋敏求书宝。
</p><p>
是年，辽放进士张臻等百一人。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86755.html' class='pagedaohang'>【上一篇】<i>:卷第六十五 【宋纪六十五】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86753.html' class='pagedaohang'>【下一篇】<i>：卷第六十三 【宋纪六十三】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>