<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百七十八 【宋纪一百七十八】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百七十八 【宋纪一百七十八】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86641.html' class='pagedaohang'>【上一篇】<i>:卷第一百七十九 【宋纪一百七十九】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86639.html' class='pagedaohang'>【下一篇】<i>：卷第一百七十七 【宋纪一百七十七】</i></a></span>
</ul>
<div class="articleContent" id="articleContent"> <p>
起旃蒙赤奋若正月，尽著雍执徐九月，
凡三年有奇。

</p><p>
讳禥，太祖十一世孙，父嗣荣王与芮，理宗母弟也，嘉熙四年四月九日，生于
绍兴府荣邸。初，荣文恭王夫人全氏梦神言：“帝命汝孙，然非汝家所有。”嗣荣
王夫人钱氏梦日当照东室。是夕，齐国夫人黄氏亦梦神人采衣拥一龙纳怀中，已而
有娠。及生，室有赤光。七岁始言，言必合度，理宗奇之。及在位岁久，无子，乃
属意托神器焉。淳祐六年十月，赐名孟启，以皇侄入内小学。十年正月，封益国公。
十一年正月，改赐名孜，进封建安郡王。宝祐元年正月，改赐今名，进封永嘉郡王。
二年十月，进封忠王。景定元年六月壬寅，立为皇太子。

</p><p>
○度宗端文明武景孝皇帝咸淳元年（蒙古至元二年）
</p><p>
春，正月，辛未朔，日有食之。
</p><p>
丞相贾似道请为总护山陵使，不允，寻下诏奖谕。癸酉，直学士院留梦炎疏留
似道；甲戌，谏议大夫硃貔孙等亦请改命，不报。
</p><p>
以牛子才为翰林学士，力辞。帝在东宫，雅敬子才，言必称先生。子才求去不
已，以资政殿学士致仕，寻卒。
</p><p>
己卯，蒙古以邓州监战诺海、新旧军万户董文炳并为河南副统军。
</p><p>
甲申，蒙古申严越界贩马之禁，违者死。
</p><p>
乙酉，以河南、北荒田分给蒙古军耕种。
</p><p>
蒙古千户杨文安，俘得汉守臣向良家属以招良，良以城降于蒙古。
</p><p>
二月，辛丑朔，南军与蒙古元帅约哈苏战于钓鱼山而败，没战舰百四十六艘。
</p><p>
甲辰，蒙古初立宫闱局。
</p><p>
丁未，以姚希得参知政事，江万里同知枢密院事。
</p><p>
丁巳，蒙古主如上都。
</p><p>
蒙古主尝召崔斌，斌下马步从，蒙古主命之骑，因问为治大体，今当何先。斌
以任相对。蒙古主曰：“汝为我举可为相者。”斌以安图、史天泽对。蒙古主默然
良久，斌曰：“陛下岂以臣猥鄙，所举未允公议，有所惑欤？今近臣咸在，乞采舆
言，陛下裁之。”蒙古主俞其请。斌立马飏言曰：“有旨问安图为相可否。”众欢
然呼万岁，蒙古主悦。
</p><p>
庚申，置籍中书，记谏官、御史言事，岁终以考成绩。
</p><p>
壬戌，以端明殿学士王龠签书枢密院事。
</p><p>
癸亥，蒙古并六部为四，以敏珠尔多卜丹为吏、礼部尚书，马享户部尚书，严
忠范兵、刑部尚书，帕哈哩工部尚书。
</p><p>
甲子，蒙古以蒙古人充各路达噜噶齐，汉人充总管，回回人充同知，永为定制。
</p><p>
蒙古以同知东平路宣慰使保赫鼎为平章政事，山东廉访使王晋参知政事。廉希
宪、商挺罢。
</p><p>
蒙古诏：“总统所僧人，通五大部经者为中选，以有德业者为州郡僧录、判、
正副都纲等官，仍于各路设三学讲、三禅会。”
</p><p>
三月，甲申，葬建道备德大功复兴烈文仁武圣明安孝皇帝于永穆陵，庙号理宗。
</p><p>
丁亥，蒙古敕边军习水战、屯田。
</p><p>
乙未，蒙古罢南北互市，括民间南货，官给其直。
</p><p>
蒙古以辽东饥，发粟赈之。
</p><p>
夏，四月，戊午，加贾似道太师，封魏国公。帝以似道有定策功，每朝，必答
拜，称之曰“师臣”而不名，朝臣皆称为“周公”。山陵事峻，似道径弃官还越，
而密令吕文德诈报蒙古兵攻下沱急，朝中大骇。帝与太后手诏起之，似道乃至。欲
以经筵拜太师，而典故须建节，乃授镇东军节度使。似道怒曰：“节度使，粗人之
极致耳！”遂命出节，都人聚观。节已出，复曰：时日不利，亟命返之。旧制，节
出，撤关坏屋，无倒节理，以示不屈；至是人皆骇叹。
</p><p>
五月，庚寅，蒙古令：“军中犯法，不得擅自诛戮，罪轻断遣，重者闻奏。”
</p><p>
闰月，乙巳，以久雨，京城减直粜米三万石。自是米价高，即发廪平粜，以为
常。
</p><p>
丁未，发钱二十万赡在京小民，二十万赐殿步马司军人，二万三千赐宿卫。自
是行庆，恤灾或遇霪雨、雪寒，咸赐如上数。
</p><p>
癸丑，以江万里参知政事，王龠同知枢密院事，礼部尚书马廷鸾签书枢密院
事。
</p><p>
召高斯得为中书舍人兼侍讲。斯得进《高宗系年要录纲目》，帝善之。
</p><p>
癸亥，蒙古移秦蜀行省于兴元。
</p><p>
丁卯，蒙古以平章政事赵璧行省于南京，廉希宪行省于东平，姚枢行省于西京。
</p><p>
蒙古诏：“诸路州府，若自古名郡户数繁庶，且当冲要者，不须改并，其户不
满千者，可并则并之，附郭县止令州府官兼领。”于是并省州县凡二百二十馀所。
</p><p>
六月，己卯，蒙古参知政事王晋罢。
</p><p>
乙酉，名理宗御制阁曰显文，置学士、侍制等官。
</p><p>
殿中侍御史陈宗礼疏言：“恭俭之德，自上躬始；清白之规，自宫禁始。左右
之言利者必斥，蹊径之私献者必诛。”时帝多内宠，故宗礼以为言。宗礼尝以《诗》
进讲，因言：“帝王举动，无微不显，古人所以贵慎独也。”帝擢宗礼权礼部侍郎
兼给事中。
</p><p>
秋，七月，辛酉，蒙古益都大蝗，饥，命减价粜官粟以赈。
</p><p>
癸亥，以谅陰，命宰执类试阮登炳以下，依廷试例出身。
</p><p>
八月，己卯，蒙古诸宰执皆罢，以安图为中书右丞相，巴延为左丞相。安图时
年二十一，入辞曰：“今三方虽定，江南未附，臣以年少，谬膺重任，恐四方有轻
朝廷心。”蒙古主曰：“朕孰思之，无逾卿者。”巴延少随其父于西域，宋王实喇
图遣入奏事，蒙古主见其貌伟，曰：“非诸侯王臣也，其留事朕。”与谋国事，恒
出廷臣右，益贤之；敕安图以女弟妻之，曰：“为巴延妇，不惭尔氏矣。”至是拜
左丞相。诸曹百事有难决者，徐以一二语决之，众服曰：“真宰辅也！”
</p><p>
蒙古元帅阿珠率兵至庐州及安庆诸路，统制范胜、统领张林、正将高兴、副将
高迪迎战，皆死之。诏各官其一子。
</p><p>
总管方富由开州运粮饷达州，蒙古千户杨文安邀击之，富被擒。蒙古以文安充
东路征行元帅。
</p><p>
戊子，蒙古主归自上都。
</p><p>
九月，庚子，蒙古皇孙特穆尔生，燕王珍戬子也。
</p><p>
蒙古大名大水，管民总管张弘范辄免其租赋，朝议罪其专擅，弘范请入见，进
曰：“臣以为朝廷储小仓，不若储之大仓。”蒙古主曰：“何说也？”对曰：“今
岁水潦不收，而必责民输租，仓虽实而民死亡且尽，明年租将安出？若使不致逃亡，
则岁有恒收，非陛下之大仓乎？”蒙古主曰：“知体，其勿问。”
</p><p>
壬子，命访司马光、苏轼、硃熹后人之贤能者，各上其名录用。
</p><p>
庚申，吏部侍郎李常上七事，曰崇廉耻，严乡学，择守令，黜贪污，谳疑狱，
任儒帅，修役法。
</p><p>
起居郎兼侍读汤汉言：“陛下持敬心以正百度，其爱身也，必不以物欲挠其和
平；其正家也，必不以私昵隳其法度。政事必主于朝廷而预防夫私门，人才必出于
明扬而深杜夫邪径。”帝不纳。
</p><p>
先是蒙古主以安图幼未更事，召许衡于怀孟，杨诚于益都，俾议中书省事。及
衡至，陈时务五事：
</p><p>
其一曰：“考之前代，北方之有中夏者，必行汉法，乃可长久，故后魏、辽、
金，历年最多；他不能者，皆乱亡相继。史册具载，昭然可考。夫陆行宜车，水行
宜舟，反之则不能行；幽燕食寒，蜀汉食热，反之则必有变。以是论之，国家之当
行汉法无疑也。然万世国俗，累朝勋旧，一旦驱之下从臣仆之谋，改就亡国之俗，
其势有甚难者。窃尝思之，寒之与暑，固为不同；然寒之变暑也，始于微温，积百
有八十馀日而寒始尽，暑之变寒，其势亦然，是亦积之验也。苟能渐之摩之，待以
岁月，心坚而确，事易而常，未有不可变者。此在陛下尊信而坚守之，不杂小人，
不责近效，不恤流言，则致治之功，庶几可成矣。”
</p><p>
其二曰：“中书之务，不胜其烦，然大要在用人、立法二者而已。近而譬之，
发之在首，不以手理而以栉理；食之在器，不以手取而以匕取。手虽不能，而用栉
与匕，是即手之为也。上之用人，何以异此？人莫不饮食也，独膳夫为能调五味之
和，莫不睹日月也，独星官为能步亏食之数者，诚以得其法也。古人有言曰：‘为
高必因丘陵，为下必因川泽，为政必因先王之道。’今里巷之谈，动以古为诟戏，
不知今日口之所食，身之所衣，皆古人遗法而不可违者，岂天下之大，国家之重，
而古之成法反可违也？夫治人者，法者，守法者，人也。人法相维，上安下顺，而
宰执优游于廓庙之上，不烦不劳，此所谓省也。
</p><p>
其三曰：“民生有欲，无主乃乱。上天眷命，作之君师，此盖以至难任之，非
予之可安之地而娱之也。天下之大，兆民之众，事有万变，日有万机，人君以一身
一心而酬酢之，欲言之无失，岂易能哉？故有昔所言而今日忘之者，今之所命而后
日自违者，可否异同，纷更变易，纪纲不得布，法度不得立，臣下无所持循，奸人
因以为弊，天下之人，疑惑惊眩，议其无法无信，此无它，至难之地，不以难处而
以易处故也。苟一言一行，必求其然与其所当然，不牵于爱憎，不蔽于喜怒，虑心
端意，熟思而审处之，虽有不中者鲜矣。人之情伪，有易有险，险者难知，易者易
知。然又有众寡之分焉，寡则易知，众则难知。故在上者难于知下，而在下者易于
知上，其势然也。处难知之地，御难知之人，欲其不见欺也难矣。故人君惟无喜怒
也，有喜怒，则赞其喜以市恩，鼓其怒以张势；惟无爱憎也，有爱憎，则假其爱以
济私，藉其憎以复怨。甚至本无喜也诳之使喜，本无怒也激之使怒，本不足爱也而
妄誉之使爱，本无可憎也而强短之使憎。若是，则进者未必为君子，退者未必为小
人，予者未必有功，夺者未必有罪，以至赏之、罚之、生之、杀之，鲜有得其正者。
人君不悟其受欺也，而反任之以防天下之欺，欺而至此，尚可防耶？虽然，此特人
主之不悟者也，犹可说也。如宇文士及之佞，太宗灼见其情而不能斥；李林甫炉贤
嫉能，明皇洞见其奸而不能退。邪之惑人有如此者，可不畏哉？夫上以诚爱下，则
下以忠报上，感应之理然也。然考之往昔，有不可以常情论者。禹抑洪水以救民，
启又能敬承继禹之道，其泽深矣；然一传而太康失道，则万姓仇怨而去者，何耶？
汉高帝起布衣，天下景从，荥陽之难，纪信至捐生以赴急，则人心之归可见矣；及
天下已定，而沙中有谋反者，又何耶？窃尝思之，禹、启爱民如赤子，而太康逸豫
以灭德，是以失望；汉高以宽仁得天下，及其已定，乃以爱憎行诛赏，是以不平。
古今人君，凡有恩泽于民，而民怨且怒者，皆类此也。”
</p><p>
其四曰：“今国家徒知敛财之巧而不知生财之由，徒知防人之欺而不知养人之
善。诚能优重农民，勿扰勿害，驱游惰之人而归之南亩，课之种艺，恳谕而笃行之，
十年之后，仓府之积，当非今日之比矣。自都邑而至州县，皆设学校，使皇子以下
至于庶人之子弟，皆入于学，以明父子、君臣之大伦，自洒扫应对以至平天下之要
道。十年以来，上知所以御下，下知所以事上，上下和睦，又非今日之比矣。二者
之行，万目斯举，否则它皆不可期也。”
</p><p>
其五曰：“天下所以定者，民志也；民志定而士安于士，农安于农，工、商安
于工、商，则在上之人有可安之理矣。苟民不安于白屋，必求禄仕，士不安于卑位，
必求尊荣，四方万里，辐辏并进，各怀无厌无耻之心，在上之人，可不为寒心哉？
臣闻取天下者尚勇敢，守天下者尚退让，取也守也，各有其宜，群人者不可不审也。
夫审而后发，发无不中，否则触事而遽喜怒之色见于貌，言出于口，人皆知之。徐
考其故，知其无可喜者，则必悔其喜之失；无可怒者，则必悔其怒之失；甚至先喜
而后怒，先怒而后喜，号令数变，喜怒不节之故也。先王潜心恭默，不易喜怒，其
未发也，虽至近莫能知；其发也，虽至亲莫能移；是以号令简而无悔，则无不中节
矣。”蒙古主嘉纳之。
</p><p>
夏贵率军五万攻潼川，蒙古都元帅刘元礼所领才数千，众寡不敌，诸将登城，
有惧色。元礼曰：“料敌制胜，在智不在力。”乃出战，贵军却走。复大战于蓬溪，
自寅至未，胜负不决。元礼激厉将士曰：“此去城百里，为敌所乘，则城不可得入，
潼川非国家有矣。丈夫当以死战取宝名，时不可失也！”即持长刀突阵，将士咸奋，
贵军大败。元礼，元振之弟也。蒙古主召而厚赉之，命复还潼川，元礼遂立蓬溪寨。
</p><p>
冬，十月，己卯，蒙古享于太庙。
</p><p>
蒙古安图言事忤旨，董文忠曰：“丞相素有贤名，今秉政之始，人方倾听，所
请不得，后何以为！”遂从旁代对，恳悃详切，蒙古主从之。
</p><p>
十一月，辛丑，以礼部尚书留梦炎签书枢密院事。
</p><p>
十二月，庚午，蒙古平章政事宋子贞，言朝省之政，不宜数行数改；及刑部所
掌，事干人命，尚书严忠范年少，宜选老于刑名者为之；又请罢北京行中书省，别
立宣慰司以控制东北州郡；并从之。蒙古主颇悔用子贞晚，未几，子贞以年老告退，
蒙古主慰留之。
</p><p>
乙丑，蒙古渎山大玉海成，敕置广寒殿。

</p><p>
○度宗端文明武景孝皇帝咸淳二年（蒙古至元三年）
</p><p>
春，正月，壬子，蒙古立制国用使司，以阿哈玛特为使。阿哈玛特专以掊克为
事，左右司郎崔斌曰：“与其有聚敛之臣，宁有盗臣。”屡言其奸恶，蒙古主不听。
</p><p>
癸丑，参知政事江万里罢。时贾似道以去要君，帝至拜留之，万里以身掖帝云：
“自古无此君臣礼！陛下不可拜，似道不可复言去。”似道不知所为，下殿，举笏
谢万里曰：“微云，似道几为千古罪人！”然以此益忌之。帝在经筵，每问经史疑
义及古人姓名，似道不能对，万里常从旁代对，王夫人稍知书，帝语夫人以为笑。
似道闻之，积惭怒，谋逐万里，万里亦四上疏求退，及以资政殿大学士奉祠。
</p><p>
蒙古许衡以病版，安图亲候其馆，与语良久，既还，念之不释。蒙古主谕衡曰：
“安图尚幼，未更事，卿辅导之。汝有嘉谟，当先告之以达，朕将择焉。”衡对曰：
“安图聪敏，且有执守，告以古人所言，悉能领解，臣不敢不尽心。但虑中有人间
之则难行，外用势力纳入其中则难行。臣入省之日浅，所见如此。”蒙古主命衡五
日一赴省议事。
</p><p>
二月，丙寅，蒙古以廉希宪为中书平章政事，张文谦为中书左丞，史天泽为枢
密院副使。时诸势家言有户数千当役属为奴者，议久不决。文谦请“以乙未岁户帐
为断，奴之未占籍者，归之势家可也；其馀良民，无为奴之理。”议遂定。
</p><p>
癸未，蒙古主如上都。
</p><p>
甲申，蒙古罢西夏行省，立宣慰司。
</p><p>
辛卯，诏左右史循旧制立侍御坐前。
</p><p>
三月，乙巳，诏：“郡守为任两年，方别授官。”
</p><p>
夏，四月，丁卯，蒙古五山珍御榻成，置琼华岛广寒殿。
</p><p>
壬午，参知政事姚希得罢。
</p><p>
甲申，侍御史程元岳上言：“帝王致寿之道在修德，后世怵邪说以求之，往辙
可鉴。修德之目有三：曰清心，曰寡欲，曰崇俭，皆致寿之原。”帝嘉纳之。
</p><p>
五月，丙午，蒙古诏：“凡良田为僧所据者，听蒙古人分垦。”
</p><p>
甲寅，以王龠参知政事，留梦炎同知枢密院事，刑部尚书包恢签书枢密院事。
恢所至以严为治，破豪猾，去奸吏，治蛊狱，政声赫然。经筵奏对，诚实恳切，至
身心之要，未尝不从容谆至，帝比为程颢、程颐。
</p><p>
陈宗礼进读《孝宗圣训》，因言：“安危治乱，第起于念虑之间。念虑稍差，
祸乱随见，天下之乱，未有不起于微而成于著。”又言：“不以私意害公法，乃国
家之福。”帝曰：“孝宗家法，惟赏善罚恶为尤谨。”宗礼曰：“有功不赏，有罪
不罚，虽尧、舜不能治天下，诚不可不谨也。”旋擢礼部尚书。宗礼乞奉祠，帝曰：
“岂朕不足与有为耶！”遂予郡。
</p><p>
六月，丁卯，蒙古封皇子纳穆哈为北平王。
</p><p>
丙子，蒙古立漕运司。
</p><p>
戊寅，蒙古命山东统军副使王仲仁督造战船于汴。
</p><p>
壬午，以衢州饥，命守令分劝诸籓邸，发廪助之。
</p><p>
史馆检阅慈溪黄震轮对，言时弊：曰民穷，曰兵弱，曰财匮，曰士大夫无耻。
请罢给僧道度牒，使其徒老死即消弭之，收其田入，可以富军国，纾民力。时宫中
建内道场，故震首及之。帝怒，批降三级；用谏官言得寝，出通判广德军。
</p><p>
秋，七月，壬寅，礼部侍郎李伯玉言：“人才贵乎养，养不贵速成，请罢童子
科，息奔竞，以保幼稚良心。”诏从之。
</p><p>
贾似道尝集百官议事，忽厉声曰：“诸君非似道拔擢，安得至此！”众默然，
莫敢应者。李伯玉曰：伯玉殿试第二人，平章不拔擢，伯玉地步亦可以至此。”似
道虽改容，而有怒色。伯玉退，即治归，遂以显文阁待制出知隆兴府。
</p><p>
丙午，蒙古遣使祀五岳、四渎。
</p><p>
先是蒙古东平万户严忠范奏：“太常登歌乐器，乐工已完，宫县文武二舞未备，
请以东平漏籍户充之，合用乐器，官为置备。”中书命左三部、太常寺、少府监于
兴禅寺置局，委官杨天佑、太祝郭敏董其事。大乐正翟冈，辨验音律，充收受乐器
官。丞相耶律铸又言：“今制宫县，大乐内编磬十二虚，宜于诸处选石材为之。”
太常寺以新拨宫县乐工、文武二舞四百十二人，未习其艺，遣大乐令许政往东平教
之。大乐署言：“堂上下乐舞官员及乐正合用衣冠、冠冕、靴履，请行制造。”中
书、礼部移准太常博士议定制度，下所属制造。既而省臣言：“太庙殿室向成宫县，
乐器咸备，请征东平乐工赴京师肄习。”是月，新乐服成，乐工至自东平，敕翰林
院定拟八室乐章，太乐署编运舞节，俾肄习之。
</p><p>
八月，癸亥，蒙古赐丞相巴延第一区。
</p><p>
丁卯，蒙古遣兵部侍郎赫迪、礼部侍郎殷弘使日本，赐书，约通问结好。诏高
丽导使至其国。
</p><p>
九月，戊午，蒙古主归自上都，谓廉希宪曰：“吏废法而贪，民失业而逃，工
不给用，财不赡费，先朝患此久矣。自卿等为相，朕无此忧。”对曰：“陛下圣犹
尧、舜，臣等未能以皋陶、稷、契之道赞辅太平，怀愧多矣。今日小治，未足多也。”
蒙古主因论及魏征，希宪曰：“忠臣良臣，何代无之？顾人主用不用尔！”未几，
有内侍传旨入朝堂，言某事当尔。希宪曰：“此Yan宦预政之渐也。”遂入奏，杖之。
</p><p>
冬，十月，丁丑，蒙古太庙成，丞相安图、巴延言祖宗世数、尊谥、庙号，增
祀四世各庙神主，配享功臣法服、祭器等事，皆宜定议，蒙古主命平章政事赵璧等
集群臣，议定烈祖、太祖、太宗、卓沁、察哈岱、睿宗、定宗、宪宗为八室。
</p><p>
蒙古同知滕州郭侃言：“宋人羁留我使，宜兴师问罪。淮北可立屯田三百六十
所，一屯所田，足供军旅一日之需。”
</p><p>
壬寅，蒙古命制国用司造神臂弓千张，矢六万。
</p><p>
蒙古总帅汪惟正，遣将由间道袭开州，杨文安遣千户王福引兵助之。福先登，
城遂陷，守将宠彦海投崖死，蒙古留兵戍其地。
</p><p>
十一月，辛卯，蒙古初给京府州县司官吏俸及职田。
</p><p>
戊戌，蒙古濒御河立漕仓。
</p><p>
丁未，蒙古平章政事宋子贞致仕。子贞私居，每闻朝廷事有不便于民者，必封
疏上奏；爱君忧国，不以进退异其心。寻卒。
</p><p>
辛亥，蒙古以呼图塔尔为中书左丞相。
</p><p>
蒙古诏禁天文、图谶等书。
</p><p>
乙卯，少师致仕赵葵卒，谥忠靖。
</p><p>
丁巳，利东安抚使、知合州张珏，遣统制史炤、监军王世昌复广安大梁城。
</p><p>
初，孝宗颁硃熹社仓法于天下，广德军官为置仓，民困于纳息，至以息为本，
而息皆横取于民，至有自经者。人以熹之法，不敢议。黄震曰：“尧、舜、三代圣
人，犹有变通，安有先儒为法，不思救其弊耶？况熹法，社仓归之于民，而官不得
与。官虽不与，终有纳息之患。”震为别买田六百亩，以其租代社仓息，约非凶年
不贷，而贷者不取息。由是民得免于横取。
</p><p>
十二月，辛酉，蒙古改四川行枢密院为中书省，以赛音谔德齐、约苏岱尔等兼
行中书省事。
</p><p>
蒙古刘元礼奏：“嘉定法成都三百六十里，其间旧有眉州城，可修复之，以扼
嘉定往来之路。”嘉古主命赵璧往视可否。或以为眉州荒废已久，立之无关利害，
徒费财力，元礼力争，璧从元礼议，遂城之。
</p><p>
蒙古都水少监郭守敬言：“金时自燕京之西麻峪村分引卢沟一支东流，穿西山
而出，是谓金口，其水自金口以东，燕京以北，灌田若干顷，其利不可胜计。兵兴
以来，典守者惧有所失，因以大石塞之。今若按视故迹，使水得通流，上可以致西
山之利，下可以广京畿之漕。”又言：“当于金口西预开减水口，西南还大河，令
其深广，以防涨水突入之患。”蒙古主善之。丁亥，命凿金口，导卢沟水以漕西山
木石。
</p><p>
蒙古平陽路总管郑鼎，以平陽地狭人众，常乏食，乃导汾水溉民田千馀顷，开
潞河鹏黄岭道，以来上党之粟；建横涧故桥，以便行旅；修学校，厉风俗；民德之。
</p><p>
是岁，蒙古东平、济南、益都、平滦、真定、洛磁、顺天、中都、河间、北京
蝗、京兆、凤翔旱。

</p><p>
○度宗端文明武景孝皇帝咸淳三年（蒙古至元四年）
</p><p>
春，正月，己丑朔，郊，大赦。
</p><p>
壬辰，以王龠知枢密院事，知庆元军府事叶梦鼎参知政事，吏部尚书常挺签
书枢密院事。
</p><p>
丁酉，奉皇太后宝，上尊号曰寿和。谢堂等二十七人各进一秩，旋命太后亲属
谢奕修等二十八人各升补一秩。
</p><p>
癸卯，册妃全氏为皇后。
</p><p>
蒙古敕修曲阜孔子庙。
</p><p>
乙巳，蒙古禁僧官侵理民讼。
</p><p>
戊申，帝诣太学谒孔子，行释菜礼。以颜渊、曾参、孔亻及、孟轲配享，升颛
孙师于十哲，列邵雍、司马光于从祀，雍封新安伯。讲官、监官、三学长、贰及诸
生推恩有差。
</p><p>
辛亥，蒙古以赵璧为枢密副使。
</p><p>
戊午，蒙古城大都，以张柔判行工部尚书事，柔子弘略为筑宫城总管。寻进封
柔蔡国公。
</p><p>
许衡屡以疾告，蒙古主时赐药诐；是月，乃听其归怀孟。
</p><p>
二月，己未，复广安军，诏改为宁西军。
</p><p>
庚申，蒙古以钮祜禄纳哈复为平章政事，阿哩复为中书右丞。
</p><p>
贾似道上疏乞归养，帝命大臣侍从传旨固留之。秘书少监王应麟，奏孝宗朝阙
相者亦逾年，似道闻而恶之，语包恢曰：“我去朝士若王伯厚者多矣，但此人素著
文学名，不欲使天下谓我弃士，盍思少贬！”伯厚，应麟字也。恢以告应麟，应麟
笑曰：“迕相之患小，负君之罪大。”
</p><p>
乙丑，特授贾似道平章军国重事，一月三赴经筵，三日一朝，治事都堂，赐第
西湖之葛岭，使迎养其中。似道于是五日一乘湖船入朝，不赴都堂治事，吏抱文书
就第呈署，大小朝政，一切决于馆客廖莹中、堂吏翁应龙，宰执充位而已。
</p><p>
似道虽深居，凡台谏弹劾、诸司荐辟及京尹、畿漕一切事，不关白不敢行。正
人端士，斥罢殆尽。吏争纳赂求美职，图为帅阃、监司、郡守者，贡献不可胜计，
一时贪风大肆。兵丧于外，匿不以闻，民怨于下，诛责无艺，莫敢言者。太府寺主
簿陈蒙尝入对，极言似道为相，国政阙失。后为淮东总领财赋，似道诬以贪污，安
置建昌军，籍其家。
</p><p>
丁卯，蒙古改经籍所为弘文院。
</p><p>
丁亥，蒙古主如上都。
</p><p>
三月，己丑，蒙古复以耶律铸为中书左丞相。安图言：“比者省辟员数，平章、
左丞各一员。今丞相五人，素无此例。臣等拟设二丞相，臣等蒙古人三员，惟陛下
所命。”诏以安图为长，史天泽次之，其馀蒙古、汉人参用，勿令员数过多。安图
又言：“内外官须用老成人，宜令儒臣姚枢等入省议事。”蒙古主曰：“此辈虽闲，
犹当优养，其令入省议事。”
</p><p>
丁巳，蒙古耶律铸制宫县乐成，赐名《大成乐》。
</p><p>
夏，四月，甲子，蒙古新筑宫城成。
</p><p>
五月，丁丑朔，日有食之。
</p><p>
蒙古敕上都重建孔子庙。
</p><p>
戊申，诏曰：“比尝命有司按月给百官俸，惟官愈卑，去民愈亲，仍闻过期弗
予，是吏奏吾命不虔也，诸路监司其严纠劾。”
</p><p>
六月，壬戌，加授吕文德少傅，马光祖参知政事，李庭芝兵部尚书，并职任依
旧。
</p><p>
乙丑，蒙古复以史天泽为中书左丞相，呼图达尔、耶律铸并降平章政事，巴延
降中书右丞，廉希宪降中书左丞，阿哩、张文谦并降参知政事。
</p><p>
蒙古近臣有讼史天泽亲党布列中外，威权日盛，渐不可制；诏罢天泽政事，使
待鞫问。廉希宪进曰：“天泽事陛下久，知天泽深者，无如陛下。始自潜邸，多经
任使，将兵牧民，悉有治效。陛下知其可付大事，用为辅相。小人一旦有言，陛下
尝熟察其心迹，果有横肆不臣者乎？今日信臣，故臣得预此旨；它日有讼臣旨，臣
亦遭疑。臣等备员政府，陛下之疑信若此，何敢自保？天泽既罢，亦当罢臣。”蒙
古主良久曰：“卿且退，朕思之。”明日，谕希宪曰：“昨思之，天泽无对讼者。”
事遂解。
</p><p>
癸酉，进封美人杨氏为淑妃。
</p><p>
己卯，知枢密院事王龠罢，知庆元府。
</p><p>
蒙古以高丽不能导使达日本，诏责高丽王禃；仍令遣官至彼宣布，以必得要领
为期。
</p><p>
秋，八月，乙丑，进封嗣荣王与芮为福王，主荣王祀事。
</p><p>
辛未，以留梦炎为枢密使，常挺同知枢密院事。
</p><p>
壬申，以久雨，命决滞狱。
</p><p>
以沿海制置使叶梦鼎为特进、右丞相兼枢密使，累辞，不许，乃与贾似道分任。
利州路转运使王价以言去，及价死，其子诉求遗泽，梦鼎与之。似道以恩不出己，
罢省部吏数人。梦鼎怒曰：“我断不为陈自强。”即求去。似道母责似道曰：“叶
丞相安于家食，未尝求进。汝强与之相印，今乃牵制至此，若不从吾言，吾不食矣。”
似道曰：“为官不得不如此。”会太学诸生亦上书言似道专权固位，似道乃属临安
尹洪焘求解。梦鼎请去愈力，帝不许。
</p><p>
丁丑，蒙古封皇子呼格齐为云南王。
</p><p>
是月，蒙古都元帅阿珠侵襄陽，遂入南郡，取仙人、铁城等栅，俘生口五万。
军还，南师邀之襄、樊间。阿珠乃自安陽滩以济，留精骑五千阵牛心岭，复立虚寨，
设疑火。夜半，南师至，伏发，大败，死者万馀人。
</p><p>
九月，壬辰，蒙古作玉殿于广寒殿中。
</p><p>
乙未，蒙古总帅汪良臣，请立寨于毋章德山，控扼江南，以当钓鱼之冲；从之。
</p><p>
戊申，蒙古以许衡为国子祭酒。
</p><p>
安南国王陈光昺遣使贡于蒙古，优诏答之。又俾其君长来朝，子弟入质，编民
出军，投纳赋税，置达噜噶齐统治之。
</p><p>
癸丑，蒙古主归自上都。王鹗请立选举法，诏议举行，有司难之，事遂寝。
</p><p>
蒙古左右司郎中崔斌，论事明决，进见必与近臣偕，其所献替，虽密近之臣有
不得与闻者，人多忌之。旋以论阿哈玛特忤旨，出守东平。
</p><p>
冬，十月，庚申，复开州。
</p><p>
甲戌，大雷电。赵景纬上疏曰：“雷发非时，窃藉迹今日之事而有疑焉。内批
叠降而名器轻，宫闱不严而主威亵，横恩之滥已收而复出，戢贪之诏方严而堕弛。
宫正什伍之令，所以防奇邪，而或纵于乞怜之卑词；缁黄出入之禁，所以严宸居，
而间惑于禬禳之小数。以致弹墨未干，而收拭之旨已下；驳奏未几，而捷出之径已
开。命令多疑，则陽纵而不收；主意不坚，则陰闭而不密。陛下可不思致灾之由，
而亟求所以正之哉？愿清其天君，以端出治之源；谨其号令，以肃纪纲之本；毋牵
于私恩而废公法；毋迁于迩言而乱旧章；去谗远色，贱货而贵德；则人心悦而天意
得，可以开太平而兆中兴矣。”
</p><p>
权中书舍人王应麟言：“十月之雷，惟东汉数见，命令不专，奸邪并进，卑逾
尊、外凌内之象。当清天府，谨天命，体天德，以回天心。守成必法祖宗，御治必
总威福。”贾似道恶其言，旋予祠。
</p><p>
庚辰，蒙古定品官子孙廕叙格。
</p><p>
十一月，乙酉，蒙古享于太庙。
</p><p>
丙申，故左丞相吴潜追复光禄大夫。
</p><p>
庚戌，以常挺参知政事，马廷鸾同知枢密院事。廷鸾入秦，言培命脉，植根本，
崇宽大，行仁厚。又言：“恢大度以优容，虚圣心而延伫，推内恕以假借，忍难行
而听纳，则情无不达，理无不尽，奸人破胆，直士吐气，天下事尚可为也。”
</p><p>
蒙古南京宣慰使刘整言于蒙古主曰：“攻宋方略，宜先从事襄陽。襄陽吾故物，
由弃勿戍，使宋得筑为强籓。若复襄陽，浮汉入江，则宋可平也。”蒙古主从之，
诏征诸路兵，命阿珠与整经略襄陽。
</p><p>
十二月，丙辰，以吕文焕改知襄陽府兼京西安抚副使。
</p><p>
丁卯，台臣言叙复观文殿学士皮龙荣，贪私倾险，尝朋附丁大全，宜寝新命；
诏予祠禄。
</p><p>
敕谢枋得放归田里。
</p><p>
是岁，京师籴贵，勒平江、嘉兴上户运米入京，鞭笞囚系，死于非命者十七八。
太常寺主簿陆逵，谓买田本以免和籴，令勒其运米，害甚于前。贾似道怒，出逵知
台州，未至而怖死。
</p><p>
司农卿李镛言：“经界尝议修明矣，而修明卒不行；尝令自实矣，而自实卒不
竟。岂非上之任事者每欲避理财之名，下之不乐其成者又每倡为扰民之说？故宁坐
视邑政之坏，而不敢诘猾吏奸民之欺；宁忍取下户之苛，而不敢受豪家大姓之怨。
盖经界之法，必多差官吏，必悉集都保，必遍走阡陌，必尽量步亩，必审定等色，
必细折计算，奸弊转生，久不迄事。乃若推排之法，不过以县统都，以都统保，选
任富厚公平者，订田亩税色，载之图册，使民有定产，产有定税，税有定籍而已。
臣守吴门，已尝见之施行，今闻绍兴亦渐就绪，湖南漕臣亦以一路告成。窃谓东南
诸军，皆奉行惟谨，其或田亩未实，则令乡局厘正之；图册未备，则令县局程督之。
又必郡守察县之稽违，监司察郡之怠弛，严其号令，信其常罚，期之秋冬以竟其事，
责之年岁以课其成，如《周官》日成、月要、岁会以综核之。”于是诏诸路漕帅施
行焉。
</p><p>
蒙古廉希宪，奏对激切，无少回曲。蒙古主曰：“卿昔事朕王府，多所容受。
今为天子臣，乃尔木强耶？”希宪对曰：“王府事轻，天下事重，一或面从，天下
将受其害。臣非不自爱也。”
</p><p>
有讼四川帅奇彻者，蒙古主敕中书省急遣使诛之；明日，希宪覆奏，蒙古主怒
曰：“尚尔迟回耶？”希宪对曰：“奇彻大帅，以一小人言被诛，民心必骇。收系
至此，与讼者廷对，然后明其罪于天下为宜。”诏遣使者按问。其后事竟无实，奇
彻得免。
</p><p>
方士请炼大丹，敕中书省傍所需，希宪具以秦、汉故事进曰：“尧、舜得寿，
不因大丹也。”蒙古主曰：“然。”遂却之。
</p><p>
时方尊礼帝师，蒙古主命希宪受戒。对曰：“臣受孔子戒矣。”蒙古主曰：
“孔子亦有戒耶？”对曰：“为臣也忠，为子也孝，孔子之戒，如是而已。”

</p><p>
○度宗端文明武景孝皇帝咸淳四年（蒙古至元五年）
</p><p>
春，正月，癸已，故守合州王坚，赐庙额曰报忠。
</p><p>
庚子，蒙古建城隍庙于上都。
</p><p>
乙巳，枢密使留梦炎罢，知潭州。
</p><p>
庚戌，诏曰：“迩年近臣无谓，辄引去以为高，勉留再三，弗近益远，往往相
尚，不知其非义也。亦有一二大臣尝勇去以为重望，相踵至今。孟子与齐王不遇故
去，是未尝有君臣之情也，然犹三宿出昼，庶几改之。儒者家法，无亦取此乎？朕
于诸贤，允谓无负，其弗高尚，使人疑于负朕。”
</p><p>
闰月，戊午，蒙古令益都漏籍户四千，淘金登州栖霞县，每户输金岁四钱。
</p><p>
三月，丙寅，蒙古禁民间兵器，犯者验多寡定罪。
</p><p>
丁丑，蒙古罢诸路女真、契丹、汉人为达噜噶齐者，回回、辉和尔、奈曼、唐
古特人仍旧。
</p><p>
夏，四月，庚寅，乾会节，帝御紫宸殿受贺。谢方叔以尝为东宫官，自豫章以
一琴、一鹤、金丹一炉献帝。贾似道疑其观望再相，讽谏官赵顺孙，论其不当诱人
主为声色之好。帝曰：“谢方叔托名进香，擅进金器，且以先帝手泽，每系之跋，
率多包藏，至以先帝行事为己功，殊失大臣体，宜贬一秩。”于是卢钺等相继论列
方叔昨蜀、广败事，误国殄民，今又违制擅制，削一秩罚轻。诏削四秩，夺观文殿
大学士、惠国公，罢宰臣恩数，仍追《宝奎录》并系跋真本来上。欲谪之远郡，吕
文德请以己官赎方叔罪，乃止夺官祠。
</p><p>
丙申，右正言黄镛言：“今守边急务，非兵农合一不可。一曰：“屯田，二曰
民兵。川蜀屯田为先，民兵次之。淮、襄民兵为先，屯田次之。此足食足兵良策也。”
不报。
</p><p>
五月，癸亥，蒙古都元帅伯嘉努，破嘉定之五花、石城、白马三寨。
</p><p>
壬申，赐礼部进士陈文龙以下六百六十四人及第、出身。
</p><p>
丙子，贾似道称疾求去，帝泣涕留之，不从。令六日一朝，一月两赴经筵。
</p><p>
六月，辛巳，诏：“罢渐西诸州公田庄，官募民自耕，输租减什三，毋私相易
田，违者以盗卖官田论。”
</p><p>
诏免诸州守臣上殿奏事。叶梦鼎言：“祖宗谨看牧守之寄，将赴官，必令奏事，
盖欲察其人品，及面谕以廉律己，爱育百姓。其至郡，延见吏民，具宣上意，庶几
求无负临遣之意。今不远数千里而来，咫尺天颜而不得见，甚非立法本意。”又请
容受直言，不报。梦鼎乞归田里，慰留之，寻加少保。
</p><p>
蒙古济南人王保和，妖言惑众，事觉，逮捕百馀人。丞相安图以张文谦之言入
奏曰：“愚民无知，为所诳诱，诛其首恶足矣。”蒙古主即命文谦往决其狱，惟三
人弃市，馀皆释之。
</p><p>
甲申，蒙古阿珠言：“所领者蒙古军，若遇山水、寨栅，非汉军不可。宜令史
枢率汉军协力进征。”从之。
</p><p>
巳酉，蒙古封诸王实纳埒为河平王。
</p><p>
蒙古蔡国公张柔卒，赠太师，谥武康。
</p><p>
秋，七月，癸丑，蒙古置御史台，以右丞相塔齐尔为御史大夫，谕之曰：“台
臣职在直言，朕或有未当，其极言无隐。毋惮它人，朕当尔主。”以翰林直学士真
定高鸣为侍御史，风纪条章，多鸣所裁定。
</p><p>
高丽国王禃遣其臣崔东秀诣蒙古，言备兵一万，造船千只，诏遣都统领托济尔
往阅之，就相视黑山、日本道路，乃命耽罗别造船百艘以俟调用。
</p><p>
八月，乙酉，蒙古程思彬以投匿名书言斥乘舆，伏诛。
</p><p>
蒙古以刘整为都元帅，与阿珠同议事。九月，整至军中，与阿珠计曰：“我精
后突骑，所当者破，惟水战不如宋耳。夺彼所长，造战舰，习水兵，则事济矣。”
初，阿珠过襄陽，驻马虎头山，宿汉东白河口，曰：“若筑垒于此，襄陽粮道可断
也。”至是整亦议筑白河口及鹿门山，遣使以闻，许之。于是遂城其地。
</p><p>
吕文焕大惧，遣人以蜡书告吕文德。文德怒，且詈曰：“汝妄言邀功。设有之，
亦假城耳。襄、樊城池坚深，兵储支十年，令吕六坚守。果整妄作，春水下，吾往
取之，比至恐遁去耳。”识者窃笑之。
</p><p>
阿珠继又筑台汉水中，与夹江堡相应。自是南军援襄者皆下能进。
</p><p>
丁巳，蒙古建尧庙及后土太宁宫。
</p><p>
己丑，蒙古主归自上都。命赫迪、殷弘赍国书复使日本，仍诏高丽遣人导送，
期于必达，毋致如前稽阻。是日，复以史天泽为枢密副使。
</p><p>
蒙古征南之师道寿张，卒有撤民席，投其赤子于地以死，诉于东平守臣崔斌。
斌驰谓主将曰：“未至敌境而先杀吾民，国有常刑，汝亦当坐！”于是下其卒于狱，
自是莫敢犯。东平岁祲，征赋如常，斌驰奏，以免复请于朝，得楮币千馀缗以赈民
饥。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86641.html' class='pagedaohang'>【上一篇】<i>:卷第一百七十九 【宋纪一百七十九】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86639.html' class='pagedaohang'>【下一篇】<i>：卷第一百七十七 【宋纪一百七十七】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>