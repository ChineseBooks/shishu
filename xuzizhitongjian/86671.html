<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百四十七 【宋纪一百四十七】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百四十七 【宋纪一百四十七】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86672.html' class='pagedaohang'>【上一篇】<i>:卷第一百四十八 【宋纪一百四十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86670.html' class='pagedaohang'>【下一篇】<i>：卷第一百四十六 【宋纪一百四十六】</i></a></span>
</ul>
<div class="articleContent" id="articleContent"> <p>
起屠维大渊献五月，尽上章困敦十二月，
凡一年有奇。

</p><p>
○孝宗绍统同道冠德昭功哲文神武明圣成孝皇帝淳熙六年（金大定十九年）
</p><p>
五月，甲子，提领封桩库阎苍舒言封桩库钱贯断烂之数，乞对阅支遣，帝曰：
“钱积之久，必致贯朽。”赵雄曰：“陛下未尝一毫妄取于民，而府库充足。”帝
曰：“朕不敢妄取，所以有此，待缓急之用也。”
</p><p>
戊辰，秘书省言：“故事，明堂大礼，太史局合差奏祥瑞官一员。”帝曰：
“丰年为上瑞，不必遣官。”
</p><p>
庚午，蠲四川盐课十万缗。
</p><p>
丙戌，帝曰：“王佐以帅臣亲入贼巢，擒捕诛剿，与向来捕贼不同，书生中不
易得也。”赵雄曰：“今日成功，皆出宸算。佐初止恃荆、鄂大军，陛下令将本路
将兵、禁军、义丁、土豪，以之破敌，佐遂专用本路乡兵。非陛下明见万里，则佐
成功必不如此之速。陛下必欲旌赏之，宜俟佐保明立功之人，先下准赏，然后及佐
也。”旋擢佐显谟阁待制，徙知扬州。冯湛复元官。
</p><p>
是月，臣僚言：“诸路州郡截用上供钱物，初令度支点对驱磨，既而复令关帐
司驱磨。然而关防渗漏之弊终不能革者，缘其间窠目不一，失于参照，州郡得以容
奸。重叠申部，而逐部只是照应大案合催名色，径行销豁。今请令度支每岁置簿，
如遇承降指挥截使名色钱物之数，所隶部分，候请州申到帐状，即关会度支回报，
方许关帐司驱磨销豁。”从之。
</p><p>
六月，戊子朔，金诏更定制条。
</p><p>
甲午，建丰储仓。
</p><p>
丙申，诏特奏名毋授县令、知县。
</p><p>
戊戌，蠲郴州运粮丁夫今年役钱之半。
</p><p>
临安府勘到李显忠诸子师说等无礼于继母，其继母王氏，令其子师古行财，倾
陷异母兄弟。帝曰：“师说兄弟呼母为侍婢，可谓悖礼。其母出财以倾之，亦岂为
母之道！母子皆当抵重罪。朕念显忠昔日归朝，颇著劳效，今殁未久，不忍见其家
门零落。朕欲悉赦罪，听其自新，庶几全母子之情。后或不悛，即置典宪。”己亥，
诏有司一无所问。临安府追集师说等，宣奉恩旨保全显忠门户之意。王氏母子感泣，
见者亦以手加额。帝曰：“此非独保显忠门户，亦有补于风教。”
</p><p>
辛亥，广西妖贼李接破郁林州，守臣李端卿弃城遁，遂围化州。命经略司讨捕
之。端卿除名勒停，梅州编管。
</p><p>
是月，求四川遗书，以其不经兵火，所藏官书最多也。
</p><p>
秋，七月，癸亥，籍郴州降寇隶荆、鄂军。
</p><p>
荆、鄂副都统郭杲奏：“唐、邓自来积谷不多，襄陽自汉江以北，四向美田，
民多蓄积。请密行措置，于秋成收储，以备缓急。”诏周嗣武、刘邦翰广行收籴，
其合用仓廒，相度措置。
</p><p>
辛未，金有司奏拟赵王子实古纳人从，金主不许，谓宰相曰：“儿辈尚幼，若
奉承太过，使侈心滋大，卒难节抑，此不可长。诸儿入侍，当其语笑娱乐之际，朕
必渊默，莅之以严，庶其知朕教诫之意，常畏惧而寡过也。”
</p><p>
中书舍人郑丙言：“近来卿监丞、簿，悉除史官、馆职，学馆、书局，员数颇
多；监司、郡守差至三政，参议、通判添差相踵，归正、使臣养老将息，填满诸郡。
东宫彻章，秘书省进书、讲官、宫僚及预修官吏，赏之可也，下至杂流厮役、监门
逻卒，亦皆沾赏，曰就龙日久，曰应奉有劳；开一河道，修一闸堰，横被醲赏。欲
行裁抑。”诏曰：“丙子言是也。赏行除授，积累既多，不即以闻，岂所望于忠益
耶！可札付给、舍。”给事中王希吕、兼权中书舍人李本等皆以失职待罪，帝曰：
“谓无罪则不可，放罪则丙不自安，今依旧供职。”
</p><p>
金密州民许通等谋反，伏诛。
</p><p>
甲申，臣僚言：“旧制，凡内外官登对者，许用札，其馀则前宰职、大两省辟
以上许用札，以下并用奏状。近年它司内郡应用奏状者，或以札子上尘乙览，其间
往往诋讦前政，陈说己能，不知大体。请申严有司，应帅、漕、郡守、主兵官，如
事涉兵机，许用札子；其馀若不如式，则令退还。并稽考臣僚章奏，如于公事之外
辄以私事渎听者，略赐施行，则人知儆畏，各安其分。”从之。
</p><p>
是月，赵雄等上《会要》。
</p><p>
沿海制置司参议官王日休进《九丘总要》，送秘书省看详；言其间郡邑之废置，
地理之远近，人物所聚，古迹所在，物产所宜，莫不详备。诏特迁一官。
</p><p>
八月，戊子，重修敕令所言旧时驮马、舟船契书收税，帝曰：“此等不可删，
删之，恐后世有算及舟车之害。”
</p><p>
庚寅，罢诸路监司、帅守便宜行事。
</p><p>
壬辰，金右丞相石琚致仕。诏以一孙为閤门祗候。琚即命驾归乡里。久之，金
主谓宰臣曰：“知人最为难事。近来左选多不得人，惟石琚为相时，往往举能其官；
左丞伊喇道，参政钮祜禄额特勒，举右选颇得之。朕常以不能遍识人材为不足，此
宰相事也。左右近侍虽常有言，朕未尝轻信。”
</p><p>
先是湖南漕臣辛弃疾，奏官吏贪求，民去为盗，乞先申饬，续具案奏，帝手诏
付弃疾曰：“凡所言在已病之后而不能防于未然之前，其原盖有三焉：官吏贪求而
帅臣、监司不能按察，一也；方盗贼窃发，其初甚微，而帅臣、监司漫不知之，坐
待猖獗，二也；当无事时，武备不修，务为因循，兵卒例皆占破，一闻啸聚，而帅
臣、监司仓皇失措，三也。国家张官置吏，当如是乎！且官吏贪求，自有常宪，无
贤不肖皆共知之，岂特喋喋申谕耶！今已除卿帅湖南，宜体此意，行其所知，无惮
豪强之吏，当具以闻。朕言不再，第有诛赏而已。”
</p><p>
戊戌，金以大观钱当五用。
</p><p>
辛丑，敕令所言绝户之家财，许给继绝者以三千贯，如及二万贯奏裁，帝命删
之，曰：“国家财赋，取于民有制。今若立法，于继绝之家，其财产及二万贯者裁
奏，则是有心利其财物也。”
</p><p>
壬寅，以知楚州翟畋过淮生事，夺五官，筠州居住。
</p><p>
丙午，金济南民刘溪忠谋反，伏诛。
</p><p>
九月，庚申，徐存乞宫观，帝曰：“徐存胸中狭隘，不耐官职。向因轮对，尝
识其人，可与宫观。”赵雄等曰：“陛下知人之明，臣下经奏对者，辄知其为人，
一字褒贬，无不曲尽。”帝曰：“立功业，耐官职，须有才德福厚者能之。荀卿曰：
‘相形不如论心，论心不如择术。’朕每于臣下，观其形以知其命，听其言以察其
心。相形论心，盖兼用之。”
</p><p>
癸亥，金主秋猎。
</p><p>
丙寅，敕令所言捕盗不获，应决而愿罚钱者听，帝曰：“捕盗不获，许令罚钱
而不加之罪，是使之纵盗受财也。”
</p><p>
丁卯，进监司及知、通纳无额上供钱赏格。帝曰：“祖宗时，取于民止二税而
已。今有和买及经总制等钱，又有无额上供钱，既无名额，则是白取于民也。又立
赏以诱之，使之多取于民，朕诚不忍，可悉删去。”帝又曰：“朕不忘恢复，欲混
一四海，效唐太宗为府兵之制，国用既省，则科敷民间诸色钱务，可悉蠲免，止收
二税以宽民力耳。”
</p><p>
辛未，大飨明堂，复奏太祖、太宗配。自乾道以后，议者以德寿宫为嫌，止行
郊礼。至是用李焘等议，复行明堂之祭，遂并侑焉。从祀百神，并依南郊礼例。
</p><p>
先是礼部奏：“前礼部侍郎李焘请行明堂礼，并录进典故一，熙宁五年，神宗
问王安石曰：‘宗祀明堂如何？’安石曰：‘以古言之，太宗当宗祀，今太祖、太
宗共一世，若迭配明堂，于事体为当。’神宗曰：‘今明堂乃祀英宗，如何？’安
石曰：‘此乃误引严父之道故也。若言宗祀，则自前代已有此礼。’神宗曰：‘周
公宗祀，乃在成王之世。成王以文王为祖，则明堂非以考配，明矣。’一，治平元
年，知制诰钱公辅、知谏院司马光、吕诲之议曰：‘《孝经》曰：“严父莫大于配
天，则周公其人也。”孔子以周公有圣人之德，成太平之业，制礼作乐，而文王适
其父也，故引以证圣人之德莫大于孝，以答曾子之问；非谓夫凡为天子，皆当以其
父配，然后为孝也。近世祀明堂者，皆以其父配五帝，此乃误认《孝经》之意而违
先王之礼，不可为法也。’一，天章阁待制兼侍读李受，天章阁侍讲傅卞言：‘臣
等以为严父者，非专谓考也。《孝经》曰：“严父莫大于配天，则周公其人也。”
下乃曰：“郊祀后稷以配天，宗祀文王于明堂以配上帝。”夫所谓天者，谓郊祀配
天也；夫所谓帝者，谓五帝之神也；故上云“严父配天”，下乃云“郊祀后稷以配
天”，则父者，专谓后稷也。且先儒谓祖为王父，则知父者不专谓乎考也。’一，
乾道六年，李焘为秘书少监兼权侍立官，奏：‘昊天四祭，在春曰祈谷，在夏曰大
雩，在秋曰明堂，在冬曰圜丘，名虽不同，其实一也。太祖尝行大雩之礼于开宝，
太宗再行祈谷之礼于淳化、至道，其礼并于圜丘。独明堂之制，皇祐二年，仁宗始
创行之，嘉祐、熙宁、元丰、元祐、绍圣、大观、政和又继行之。太上建炎二年，
既祀圜丘，绍兴元年，即祀明堂，以太祖、太宗并配，天地神祗并飨，统祚绵永。
陛下临御之三年，既亲祈谷，七年祀圜丘。窃谓明堂之礼，合宜复行，远稽祖宗故
事，近遵太上慈训，实为当务之急。’淳熙三年三月，焘因转对，又申前请。”是
岁，遂诏礼官、太常群议而举行之。
</p><p>
癸未，诏：“福建、二广卖盐，毋擅增旧额。”
</p><p>
金主还都。
</p><p>
冬，十月，乙酉朔，蠲连州被寇民租。
</p><p>
安南国王李龙A147，加食邑封、功臣号。
</p><p>
辛卯，金西南路招讨使哲典，以赃罪伏诛。
</p><p>
庚子，四川行当二大钱。再蠲四川盐课十七万馀缗。
</p><p>
辛丑，除绍兴府逋赋五万馀缗。
</p><p>
戊申，广西妖贼平。
</p><p>
十一月，乙卯朔，帝制《用人论》，深原用人之弊及诛赏之法，赵雄等乞宣示，
帝曰：“此论欲戒饬臣下趋事赴功而已，岂为卿等设耶！”
</p><p>
辛酉，裁宗子试法。
</p><p>
壬戌，金改葬昭德皇后于坤厚陵，诸妃祔焉。
</p><p>
初，金主自济南改西京留守，过良乡，使鲁国公主葬后于宛平县之土鲁原。至
是改葬大房山，太子允恭徒行挽灵车。是日，大赦。
</p><p>
癸亥，帝曰：“义仓米专备水旱以济民，今连岁丰稔，常平米正当趁时收籴。
可严行，以先降指挥催诸路以常平钱尽数籴米。”时诸路未尽申到故也。
</p><p>
壬申，金主如河间冬猎。
</p><p>
癸酉，帝谕曰：“近蒙太上赐到倭松，真如象齿，已于选德殿侧盖成一堂。”
赵雄等曰：“陛下不因太上赐到良材，亦未必建此堂也。”帝曰：“朕岂能办此！
木植乃太上之赐，近尝谢太上，因奏来春和暖，欲邀请此奉觞，太上已许临幸。”
雄曰：“陛下平时，一椽、一瓦未尝兴作；及蒙太上皇帝赐到木植，即建此堂，此
谓俭而孝矣。”
</p><p>
戊寅，右正言黄洽论赏罚必欲当理，帝曰：“赏罚自是欲当。然朕有一言：夫
矫枉而过直，则复归枉矣；故矫枉至于直可也，过于直亦不正也。猛本所以济宽，
然过于猛则不可，盖过于猛则人无所措手足；济宽而过于猛，犹矫枉而过其直也。
惟立表亦然，所立正则其影直，所立过中则影亦随之。朕守此甚久，一赏一罚，决
不使之过。”赵雄等曰：“执其两端，用其中于民，此舜事也。”帝曰：“中者，
朕朝夕所常行。譬之置器适当，乃合于中，若置之失宜，则非中矣。朕之于臣下，
初无喜怒好恶。尝于禁中宣谕左右曰：‘朕本自无赏罚，随时而应，不得不赏罚耳，
初无毫发之私也。’又常守‘爱而知其恶，憎而知其善’两语，故虽平日所甚亲信，
苟有过失，必面戒之。而疏远小臣，或有小善寸长，则称奖之。”雄曰：“雨露之
所生成，雪霜之所肃杀，天岂有心于其间哉！”
</p><p>
壬午，诏：“宗室有出身人，得考试及注教授官。”
</p><p>
癸未，金主还都。
</p><p>
十二月，丙戌，颁《重修敕令格式》。
</p><p>
己亥，刑部尚书谢廓然奏：“二广缘去朝廷既远，旧多烟瘴，又见摄官官差之
文，县或有阙，监司、守臣辄差校、副尉摄，参军、助教权摄。”帝曰：“远方用
此曹权县，细民何负！可令按劾。”
</p><p>
诏：“自今鞫赃吏，后虽原贷，毋以失入坐狱官。”
</p><p>
辛亥，蠲临安征税百千万缗。
</p><p>
知舒州赵子濛，奏本州支使邹如愚、司理赵善劬荒废职事，帝曰：“官无高卑，
皆当勤于职事。”又曰：“朕于机务之暇，只好读书。惟读书则开发智虑，物来能
名，事至不惑，观前古之兴衰，考当时之得失，善者从之，不善者以为戒。每见叔
世之君，所为不善，使人汗下，几代其羞。且如唐季诸君，以破朋党、去宦官为难，
以朕思之，殊不难也。凡事只举偏补弊，防微杜渐，销患于冥冥，若待显著而后治
之，则难矣。”
</p><p>
是月，臣僚请会计财用之数为《会计录》，帝曰：“向者欲为此录，缘户部取
于州县为经总制钱者，色目太多，取民太重。若遽蠲则妨经费，须它日恢复之后，
使民间只输二税，其馀名色乃可尽除之。”
</p><p>
赵雄荐太学正安陽刘光祖试馆职。光祖对策，论科场取士之道，帝批其后，略
曰：“用人之弊，患君不能择相而相不能择人，每除一人，则曰此人中高第，真佳
士也，终不考其才行。国朝以来，过于忠厚，宰相而误国，大将而败军，未尝诛戮。
要在君心审择相，相必为官得人，懋赏立乎前，严诛设于后，人才不出，吾不信也。”
</p><p>
御笔既出，中外大耸，议者谓曾觌视草，为光祖甲科及第发也。帝遣觌持示史
浩，浩曰：“唐、虞之世，四凶止于流窜，而三考之法，不过黜陟幽明。诛戮大臣，
乃秦、汉法耳。太祖制治以仁，待臣下以礼，迨仁宗而德化隆洽，此祖宗良法也。
圣训则曰‘过于忠厚’，夫忠厚岂有过哉！臣恐议者以陛下颁行刻薄之政，归过祖
宗，不可以不审也。”赵雄亦为帝言：“帝相如司马光，恐非懋赏能诱，严诛能胁。”
帝悔之，乃改削其词，宣付史馆。

</p><p>
○孝宗绍统同道冠德昭功哲文神武明圣成孝皇帝淳熙七年（金大定二十年）
</p><p>
春，正月，甲寅朔，临安尹进府城内外及诸县放免牧税及用内帑等钱对补之数。
帝曰：“朕于内帑无毫发妄用，苟利百姓，则不惜也。”
</p><p>
戊午，金定试令史格。
</p><p>
乙丑，刘焞以平李接功，擢集英殿修撰，将佐、幕属吏士进官、减磨勘年有差。
</p><p>
己巳，金主如春水。
</p><p>
丁丑，金以玉田县行宫之地偏林为御林，大淀泺为长春淀。
</p><p>
己卯，诏：“京西州军并用铁钱及会子，民户铜钱，以铁钱或会子偿之；二月
不输官，许告赏。”
</p><p>
庚辰，蠲淮东民贷常平钱米。
</p><p>
二月，癸未朔，知镇江府曾逮言开新河以便行舟，帝曰：“扬子江至险，不可
舣舟。”赵雄言：“镇江舟船辐凑，前此纲运客船漂溺不少。”帝曰：“多开河道，
诚善政也。”
</p><p>
辛卯，魏王恺薨于明州，年三十五。恺宽慈，为帝深爱，虽出于外，心每念之，
赐赉不绝。及薨，帝泫然曰：“向所以越次建储者，正为此子福气差薄耳。”谥惠
宪。恺治邦有仁声，明州父老乞建祠立碑以纪遗爱。
</p><p>
乙未，诏广西兵校五百人隶提刑司。
</p><p>
乙巳，封子栋为安定郡王。
</p><p>
丙午，帝谓宰臣曰：“察官迩来所察甚有补于事。”赵雄曰：“事之大者论之，
小者察官察之，则吏治毕举，官邪悉去矣。”
</p><p>
丁未，金主还都。
</p><p>
甲申，右文殿修撰张栻卒。栻病且死，犹手疏劝帝亲君子，远小人，信任防一
己之偏，好恶公天下之理。邸吏以庶僚不得上遗表，却之，帝迄不见也。
</p><p>
栻勇于从义，每进对，必自盟于心，不以人主意向，辄有所随顺。帝尝言仗节
死义之臣难得，栻对：“当于犯颜敢谏中求之。若平时不能犯颜敢谏，它日何望其
仗节死义！”帝又言难得办事之臣，栻对：“陛下当求晓事之士，不当求办事之臣。
若但求办事之臣，则它日败陛下者，未必非此人也。”帝后闻其殁，嗟悼之。
</p><p>
三月，丙辰，兵部措置武举补官差注格法。帝曰：“武举本欲举将帅之才。今
前名皆令从军，以七年为限，则久在军中，谙练军政，将来因军功擢为将帅，庶几
得人。”
</p><p>
己未，金主诏：“有罪犯被问之官，虽遇赦不得复职。”
</p><p>
壬辰，诏举贤良。
</p><p>
乙丑，金诏免中都、西京、河北、山东、河东、陕西路去年租税。
</p><p>
庚午，驾诣德寿宫，迎太上皇、太上皇后至大内，开宴于凌虚阁下。帝再拜，
捧觞上寿。从至翠寒堂，栋宇不加丹錾^。帝曰：“凡此巨材，一椽已上，皆由赐
畀，且莹洁无节目，所以更不彩饰。”酒数行，至堂中路石桥少憩，帝捧觞，太上、
寿圣皆釂饮，帝亦满引。帝奏曰：“苑囿池沼，久已成趣，仰荷积累之勤，臣何德
以甚堪之！”上皇曰：“吾儿圣孝，海内无事垂二十年，安得为无功！”
</p><p>
癸酉，臣僚言：“今京西路钧、房州水陆入川商旅、军兵，附带铜钱入金州、
利州甚多。金州为川口，与川商接境，旧止用交子、铁钱，今乃兼用铜钱。乞下四
川总所委利路漕臣置场于金州，给以交子，兑换官私铜钱，发赴湖广总所桩管。”
从之。
</p><p>
丁丑，诏：“诸州招补军籍之阙，自今岁以为常。”
</p><p>
己卯，帝问：“《三朝宝训》几时进读终篇？”史浩、周必大等曰：“陛下日
御前后殿，大率日旰方罢朝，只日又御讲筵，恐劳圣躬。”帝曰：“朕乐闻祖宗谟
训，日尽一卷，亦未为多。虽只日及休暇，亦当特坐。”自是每讲读，帝必随事咨
询，率漏下十刻无倦。
</p><p>
辛巳，金以图克坦克宁为右丞相，乌库论元忠为平章政事。
</p><p>
克宁在相位，持正守大体，至于簿书期会，不屑屑然也。
</p><p>
夏，四月，丙戌，赵雄等上《仁宗、哲宗玉牒》。
</p><p>
丁亥，金定冒廕罪赏。
</p><p>
己亥，金太宁宫火。
</p><p>
癸卯，知南康军硃熹疏言：“天下之大务，莫大于恤民；恤民之本，又在人君
正心术以立纪纲。
</p><p>
“今民贫赋重，若不讨理军实，去其浮冗，则民力决不可宽。惟有选将吏，核
兵籍，可以节军费；开广屯田，可以实军储；练习民兵，可以益关备。今日将帅之
选，率皆膏梁子弟，厮役凡流，所得差遣，为费已是不赀，到军之日，惟事裒敛刻
剥以偿债负。总馈饷之任者，亦皆倚附幽陰，交通货赂，其所驱催东南数十州之脂
膏骨髓，名为供军，而辇载以输权幸之门者，不可以数计。然则欲讨军实以舒民力，
必令反前所为，然后可革也。军籍既核，屯田既成，民兵既练，州县事力既舒，然
后禁其苛敛，责其宽恤，庶几穷困之民，得保生业，无复流移漂荡之患也。
</p><p>
“所谓其本在于正心术以立纪纲者，盖天下之纪纲不能以自立，必人主之心术
公平正大，无偏党反侧之私，然后纪纲有所系而立；君心不能以自正，必亲贤臣，
远小人，讲明义理之归，闭塞私邪之路，然后乃可得而正。今宰相、台、省、师傅、
宾友、谏诤之臣，皆失其职，而陛下所与亲密谋议者，不过一二近习之臣。此一二
小臣者，上则蛊惑陛下之心志，使陛下不信先王之大道而说于功利之卑说，不乐庄
士之谠言而安于私亵之鄙态；下则招集天下士大夫之嗜利无耻者，文武汇分，各入
其门，所喜则陰为引援，擢置清显，所恶则密行訾毁，公肆挤排。交通货赂，则所
盗者皆陛下之财；命卿置将，则所窃者皆陛下之柄；陛下所谓卿、相、师傅、宾友、
谏诤之臣，或反出入其门墙，承望其风旨。其幸能自立者，亦不过龌龊自守，而未
尝敢一言斥之；其甚畏公议者，乃略能警逐其徒党之一二，既不能深有所伤，而终
亦不敢明言以捣其囊橐窟穴之所在。执成威立，中外靡然向之，使陛下之号令黜陟，
不复出于朝廷，而出于此一二人之门；名为陛下之独断，而实此一二人者陰执其柄。
盖其所坏，非独坏陛下之纪纲，乃并为陛下所以立纪纲者而坏之，则民又安可得而
恤，财又安可得而理，军政何自而复，宗庙之仇又何时而可雪耶！”
</p><p>
帝读之，大怒，谕赵雄令分晰。雄言于帝曰：“士之好名者，陛下疾之愈甚，
则人之誉之者愈众，无乃适所以高之！不若因其长而用之，彼渐当事任，能否自见
矣。”帝以为然，乃置不问。
</p><p>
甲辰，黎州五部蛮犯盘陀砦，兵马都监高晃以绵、潼大军与战，败走。蛮人深
入，大掠而去。
</p><p>
乙巳，金主谓侍臣曰：“女直官多谓朕食用太俭，朕谓不然。夫一食多费，岂
为美事！斌为天子，能自节约，正自不恶也。朕服御或旧，常使浣濯，至于破碎，
方用更易。向时帐幕长用涂金为饰，今则不尔。但使足用，何事纷华也！”
</p><p>
己酉，芮辉言：“吏部选法，小使臣遭丧不解官，给假百日。请除沿边职任及
杂流出身人仍依旧限，此外如廕补子弟，宜守家法；取应宗室、武举出身之数，皆
自科举中来，合遵三年之制。”帝从之，曰：“小使臣多是从军或杂流出身及沿边
职任，所以不以礼法责之。其廕补子弟、取应宗室、武举人，岂可不遵三年之制！”
</p><p>
庚戌，金主如金莲川。
</p><p>
五月，丙寅，金中都地震，生黑白毛。
</p><p>
戊辰，以吏部尚书周必大参知政事，刑部尚书谢廓然签书枢密院事。
</p><p>
帝谓必大曰：“执政于宰相，固当和而不同，前此宰相议事，执政更无语，何
也？”必大对曰：“大臣自应互相可否。自秦桧当国，执政不敢措一词，后遂以为
当然。陛下虚心无我，人臣乃欲自是乎！惟小事不敢有隐，则大事何由蔽欺！”帝
深然之。
</p><p>
己卯，申饬书坊擅刻书籍之禁。
</p><p>
六月，壬辰，五部落再犯黎州，制置司钤辖成光延战败，官军死者甚众，提点
刑狱、权州事折知常弃城遁。甲午，制置司益兵，遣都大提举茶马吴总任平之。
</p><p>
诏：“监司、郡守，所属官或身有显过而政害于民者，即依公按刺；或才不胜
其任而民受其弊者，亦详其不能之状，俾改祠禄，不得务从姑息。至有民讼方行按
劾，若廉察素明而的知其兴讼不当者，则当为别白是否，以明正其妄诉之罪，不得
一例文具举觉。”从太府丞钱象祖请也。
</p><p>
乙未，帝谕赵雄等曰：“大臣能持公道，思其艰，图其易，斯尽善矣。”雄等
曰：“居常以尽鲍相告戒，若曲徇亲旧之情，不过得其面誉，安能胜众人之毁也！”
帝曰：“曲徇于人，所悦者寡，不悦者众，及招人言，亲旧虽能致力，不惟无益于
国，亦殊不利于身。岂若一意奉公，保无后患！较其利害，孰得孰失耶？”
</p><p>
壬寅，秘书郎李巘言：“太平兴国元年，诏学究兼习律令而废明法科，至雍熙
二年，复设明法科，以三小经附，则知祖宗之意，未尝不使经生明法，亦未尝不使
法吏通经也。宜略仿祖宗旧制，使试大法者，兼习一经及小经义共三道为一场。”
帝曰：“古之儒者，以经术决疑狱，若从俗吏，必流于深刻，宜如所奏。然刑与礼
相为用，且事涉科举，可令礼部条具来上。”既而礼部请第四场经义，大经一，小
经二，从之。
</p><p>
丁未，三省言：“去岁丰稔，今岁米贱，所在和籴告办，仓廪盈溢。其江东诸
路上供米，初令就近赴金陵、镇江仓，今两处守臣，皆云无可盛贮，乞依旧发赴行
在丰储西仓。”帝曰：“丰年蒙天祐，惟当增修德政耳。”
</p><p>
是月，秘书郎赵彦中疏言：“士风之盛衰，风俗之枢机系焉。且以科举之文言
之，儒宗文师，成式具在；今乃祖性理之说，以浮言游词相高。士之信道自守，以
《六经》、圣贤为师可矣，今乃别为洛学，饰怪惊愚，外假诚敬之名，内济虚伪之
实，士风日敝，人材日偷。望诏执事，使明知圣朝好恶所在，以变士风。”从之。
</p><p>
秋，七月，癸丑，诏：“二广帅臣、监司，察所部守臣臧否以闻。”
</p><p>
壬申，移广西提刑司于郁林州。
</p><p>
甲戌，杜民表乞罢总领漕司营运，帝曰：“朕欲罢此久矣。内外诸军，添给累
重之人，每岁不过三十馀万缗，别作措置支给。”于是诏：“两淮、湖广、四川总
领所，两浙、四川转运司营运并罢。”
</p><p>
是月，以旱，决系囚，分命群臣祷雨于山川。金地亦旱。
</p><p>
八月，甲申，以祷雨未应，诏职事官以上各实封言事。是夕，雨。
</p><p>
校书郎罗点上封事言：“今时奸谀日甚，议论凡陋。无所可否，则曰得体；与
时浮沈，则曰有量；众皆默，己独言，则曰沽名；众皆浊，己独清，则曰立异。此
风不革，陛下虽欲大有为于天下，未见其可也。自旱轿虐，陛下祷群祀，赦有罪，
曾不足以感动天心；及朝求谠言，夕得甘雨，天心所示，昭然不诬。独不知陛下之
求言，果欲用之否乎？如欲用之，则愿以所上封事反核详熟，当者审而后行，疑者
咨而后决，如此，则治象日著而乱萌自消矣。”
</p><p>
初，求言之诏将下，宰相谓此诏一下，州县必乞赈济，何以应之，约周必大同
奏止其事，必大曰：“上欲通下情，而吾侪阻隔之，何以塞公论！”乃止。
</p><p>
梁李衔乞宫观，帝曰：“此人不正，近尝贻书内侍，啖之以利，内侍以其书缴。”
赵雄曰：“{执曰}御之官，皆知清白，不敢徇私，化行之效也。”
</p><p>
辛巳，金主秋猎。
</p><p>
己丑，臣僚言沿边人盗贩解盐，私入川界侵射盐利，诏兴州、光元府都统司，
开具禁止事件以闻。既而吴挺言已立赏钱，出榜行下沿边屯戍统兵官，严行缉捕，
从之。
</p><p>
辛卯，臣僚言：“执政、台谏之臣，身居要地而子孙从仕远方，监司、郡守趋
承从风而靡于四方，观瞻所损甚大。请今后见任执政、台谏子孙，并与祠庙差遣，
特许理为考任。”从之。
</p><p>
己亥，帝谓辅臣曰：“漕河犹未通行，闻平江府月供阙米，皆雇夫陆运，当此
秋旱，深恐劳民。可权于百司内支供，虽糙无害，它时水生，却令并输。”
</p><p>
甲辰，五部落犯黎州，左军统领王去恶拒却之。折知常重赂蛮帅，使之纳款。
</p><p>
庚寅，端明殿学士致仕黄中卒，谥简肃。中病帮，遗表犹以山陵钦宗梓宫为言，
以人主之权不可假之左右为戒。
</p><p>
置湖南飞虎军，帅臣辛弃疾所创也；寻诏拨隶步军司，遇盗贼窃发，专听帅臣
节制，仍以一千五百人为额。
</p><p>
九月，壬戌，金主还都。
</p><p>
癸亥，诏：“每日常朝，可同后殿之仪，不必称丞相名。”赵雄辞曰：“君前
臣名，礼也，臣岂敢当此！”帝曰：“苏洵尝论此，谓名呼而进退之，非体貌大臣。
丞相不须多辞。”续又诏：“除朝贺并人使在庭依议，其馀并免宣名；内枢密使日
参，如遇押班，亦免宣名。”
</p><p>
丙寅，诏：“知县成资，始听监司荐举。”
</p><p>
壬申，禁诸路遏籴。
</p><p>
诏：“印会子百万缗，均给江、浙，代纳旱伤州县月桩钱。”是岁，二浙、江
东、西、湖北、淮西伤旱，检放并赈济，计合二百万缗斛。
</p><p>
先是帝谕宰执曰：“近来会子与见钱等。”赵雄等曰：“曩时会子轻矣。圣虑
深远，不复增印，民间艰得之，自然贵重。又缘金银有税钱，费携带，民间尤以会
子为便，却重于见钱也。”帝曰：“朕若不爱惜会子，散出过多，岂能如今日之重
耶！”
</p><p>
冬，十月，庚辰朔，金诏：“西北路招讨司，每进马驮鹰鹘等，辄率敛部内，
自是并罢之。”
</p><p>
壬午，金主谓宰臣曰：“山后之地，皆为亲王、公主权势之家所占，转输于民，
皆由卿等察之不审。朕亦知察问细微非人君之体，以卿等殊不用心，故时或察问；
卿等当尽心勤事，无令朕之烦劳也。”
</p><p>
明州观察使张说卒。拟赠承宣使，与恩泽。帝曰：“前日给事陈岘驳其致仕转
官，今得毋再致人言乎？”赵雄言：“朝廷行事，与台谏不同。朝廷须稍从宽，台
谏当截然守法，不可放过，乃为称职。”帝以为然。
</p><p>
乙未，胡元质言黎州五部落蛮纳降。赵雄等曰：“昨降旨谕，以彼如未屈伏，
毋汲汲市马，使权常在我，自无能为，所谓明见万里。”帝曰：“蛮人欲进马三百
匹并献珊瑚等乞盟。朕已令密院发金字牌却其献，止许其互市。”
</p><p>
戊戌，金主谓宰臣曰：“凡人在下位，欲冀升进，勉为公廉，贤不肖何由知之！
及其通显，观其施为，方见本心。如招讨泽恬，初任定州同知，继为都司，所至皆
有清名，及为招讨，即不能固守。人心险于山川，诚难知也。”
</p><p>
壬寅，金主谓宰臣曰：“近读《资治通鉴》，编次累代废兴，甚有鉴戒。司马
光用心如此，古之良史，何以过也！”
</p><p>
甲辰，金以殿前都点检表为御史大夫。
</p><p>
十一月，丁巳，金右丞伊喇道乞致仕，金主曰：“卿通习法令、政事，虽逾六
十，心力未衰，未可退也。”乃除南京留守。
</p><p>
己未，知隆兴府张子颜言：“曩乾道之旱，江西安抚龚茂良有请，欲明谕州县，
于赈济毕日按籍比较，稽其登耗而为守令赏罚，以此流移者少。今岁旱伤，欲乞许
臣依茂良所请以议守令赏罚。”从之。
</p><p>
癸亥，黎州戍军伍进等作乱，折知常遁去。王去恶诱进等，诛之。
</p><p>
壬申，知南康军硃熹，请将今年苗米除检放外，有合纳苗米九千九百石，拨充
军粮，帝曰：“南康旱伤，已拨米赈济矣。可更依所请。”赵雄曰：“圣德简俭，
惟利百姓，则不惜内帑。”帝曰：“向来于内帑无妄用，上以奉二亲，下以犒军而
已。”
</p><p>
癸酉，金以御史大夫襄为右丞。
</p><p>
乙亥，金主谓宰臣曰：“郡守选人，资考虽未及，廉能者则升用之，以励其馀。”
</p><p>
十二月，辛巳，金主谓宰臣曰：“岐国用人，但一言合意，便升用之，一言之
失，便责罚之。凡人言辞，一得一失，贤者不免。自古用人，咸试以事，若止于奏
对之间，安能知人贤否！朕取人，为众与者用，不以独见为是。”
</p><p>
庚寅，赵雄等上《神宗、哲宗、徽宗、钦宗四朝国史志》。
</p><p>
壬辰，以四川制置使胡元质不备蕃部，以致猖獗，夺四官，罢之。
</p><p>
丙申，嗣濮王士輵薨。
</p><p>
戊戌，以新除成都府路提点刑狱禄东之权四川制置使，应黎州边事，随宜措置。
</p><p>
己亥，金河决卫州及延津京东埽，瀰漫至于归德府。诏南北两岸增筑堤，以捍
湍怒。
</p><p>
癸卯，金授衍圣公孔总曲阜令，封爵如故。
</p><p>
是月，户部郎赵师B164言：“绍兴以来，赋入纲目浸多，中间虽将头子等窠名
五十二项并入经总制起发，造帐供申，其后复添坊场宽剩、增添净利等窠名钱一十
三项，又皆随事分隶户部五司；其为赋财则一，而所隶者五，莫相参照。乞于本部
置总计司，以五司所隶钱物并归一处。”赵雄等寻请户部置总计辖司，帝曰：“五
司分治而长贰总之，既有催辖司，若更立总计司，徒重复，无益也。”
</p><p>
是岁，江、浙、淮西、湖北旱，蠲租，发廪贷给；趣州县决狱，募富民赈济补
民；故岁虽凶，民无流殍。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86672.html' class='pagedaohang'>【上一篇】<i>:卷第一百四十八 【宋纪一百四十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86670.html' class='pagedaohang'>【下一篇】<i>：卷第一百四十六 【宋纪一百四十六】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>