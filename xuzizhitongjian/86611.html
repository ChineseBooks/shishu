<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第二百十七 【元纪二十五】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第二百十七 【元纪二十五】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86612.html' class='pagedaohang'>【上一篇】<i>:卷第二百十八 【元纪二十六】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86610.html' class='pagedaohang'>【下一篇】<i>：卷第二百十六 【元纪二十四】</i></a></span>
</ul>
<div class="articleContent" id="articleContent"> <p>
起昭陽作噩二月，尽著雍摄提格十二月，凡六
年。

</p><p>
讳托欢特穆尔，明宗之长子，母南富鲁氏，延祐七年四月丙寅，生帝于北方。
天历二年，明宗崩。至顺元年四月，徙帝于高丽；明年，移于广西之静江。

</p><p>
◎元统元年
</p><p>
春，二月，托欢特穆尔北行至良乡，京师具卤簿迎之。雅克特穆尔并马而行，
于马上举鞭指画，告以国家多难，遣使奉迎之故，而托欢特穆尔一无酬答。雅克特
穆尔疑其意不可测，且恐追理明宗暴崩之故，心志日以瞀乱。会太史亦言托欢特穆
尔不可立，立则天下乱，以故议未决。迁延者数月，国事皆决于雅克特穆尔，奏皇
太后而行之。
</p><p>
雅克特穆尔自文宗复辟，遂秉大权，挟震主之威，肆意无忌，一宴或宰十三马。
取泰定帝后为夫人，前后尚宗室之女四十人，或有交礼三日遽遣归者。后房充斥，
不能尽识，一日宴赵世延家，男女列坐，名为鸳鸯会，见坐隅一妇色甚丽，问曰：
“此为谁？”意欲与俱归，左右曰：“此太师家人也。”至是荒婬日甚，体羸，溺
血而死。
</p><p>
太后乃与大臣定议立托欢特穆尔，且曰：“万岁之后，其传位于雅克特古斯，
若武宗、仁宗故事。”诸王、宗戚奉上玺绶劝进。六月，己巳，托欢特穆尔即皇帝
位于上都。诏赦天下。
</p><p>
辛未，命巴延为太师、中书右丞相、监修国史，萨敦为太傅、左丞相。
</p><p>
时有阿鲁辉特穆尔者，明宗亲臣也，言于帝曰：“天下事重，宜委宰相决之，
庶可责其成功。若躬自听断，则必负恶名。”帝信之，由是深居宫中，每事决于宰
相，而己无所专焉。
</p><p>
是月，大霖雨，京畿水，平地丈馀。泾水溢，关中水灾。黄河大溢，河南水灾。
两淮旱，民大饥。
</p><p>
帝初受佛戒时，见玛哈喇佛前有物为供，因问学士实喇卜曰：“此何物？”曰：
“羊心。”帝曰：“曾闻用人心肝者，有诸？”曰：“闻之，而未尝目睹。请问赖
嘛。”赖嘛者，帝师也。帝遂命实喇卜问之，答曰：“有之，凡人萌歹心害人者，
事觉，则以其心肝作供耳。”曰：“此羊曾害人乎？”帝师不能答。
</p><p>
前翰林学士吴澄卒。澄答问亹亹，使人涣若冰释。四方之士，来学者不下千数
百人，称为草庐先生。卒年八十五。赠江西行省左丞，追封监川郡公，谥文正。
</p><p>
秋，七月，霖雨。
</p><p>
八月，壬申，巩昌徽州山崩。
</p><p>
是月，立奇彻氏为皇后。后，雅克特穆尔之女也。
</p><p>
奎章阁侍书学士虞集谢病遍。
</p><p>
初，御史中丞马祖常，求集荐引其客龚伯璲，集曰：“是子虽小有才，然非远
器，恐不得令终。”祖常固请，集固拒之，祖常不悦。宁宗崩，大臣将立帝，用至
大故事，召诸老臣赴上都议政，集在召列，祖常使人告之曰：“御史有言。”乃谢
病遍临川。初，文宗黜帝居江南，使集书诏播告中外。时省、台臣皆文宗素所信用，
御史亦不敢斥言其事，意在讽集速去而已。伯璲后坐事见杀，世乃服集知人。
</p><p>
九月，甲寅，中书省言：“官员递升，窒碍选法，请自省、院、台官外，其馀
不许递升。”从之。
</p><p>
庚申，诏太师、右丞相巴延，太傅、左丞相萨敦，专理国家大事，馀皆不得兼
领三职。
</p><p>
诏免儒人役。
</p><p>
秦州山崩。
</p><p>
冬，十月，丙寅，凤州山崩。
</p><p>
戊辰，诏改至顺四年为元统元年。
</p><p>
中书省臣言：“凡朝贺遇雨，请便服行礼。”从之。
</p><p>
丁丑，依皇太后行年之数，释放罪囚二十七人。
</p><p>
戊子，封萨敦为荣王，腾吉斯袭父封为太平王。
</p><p>
庚寅，中书省臣请集议武宗、英宗、明宗三朝皇后升祔。衍圣公孔思晦卒，子
克坚袭。
</p><p>
十一月，丙申，恐昌成纪县地裂山崩，令有司赈被灾人民。
</p><p>
辛丑，起棕毛殿。
</p><p>
辛亥，追谥济雅尔皇帝为圣明元孝皇帝，庙号文宗。时寝庙未建，于英宗室次
权结采殿以奉安神主。
</p><p>
封巴延为秦王。
</p><p>
江西、湖广、江浙、河南复立榷茶运司。
</p><p>
是日，秦州山崩地裂。
</p><p>
乙卯，以雅克特穆尔平江所赐田五百顷，复赐其子腾吉斯。
</p><p>
诏秦王、右丞相巴延，荣王、左丞相萨敦，总百官，总庶政。
</p><p>
十二月，乙丑，广西猺寇湖南，陷道州，千户郭震战死，猺焚掠而去。
</p><p>
壬申，遣省台官分理天下囚，罪状明者处决，冤者辨之，疑者谳之，淹滞者罪
其有司。
</p><p>
乙亥，为皇太后置徽政院，设官属三百六十有六员。
</p><p>
监察御史多尔济巴勒，上疏陈时政五事：“其一曰太史言明年三月癸卯望，日
食既，四月戊午朔，日又食。皇上宜奋乾纲，修刑政，疏远邪佞，专任忠良，庶可
消弭灾变以为祯祥。二曰亲祀郊庙。三曰博选勋旧之子端谨正直者，前后辅导，使
嬉戏之事不接于目，俚俗之言不及于耳，则圣德日新矣。四曰枢机之臣固宜尊宠，
然必赏罚公则民心服。五曰弭安盗贼，赈救饥民。多尔济巴勒，穆呼哩七世孙也。
</p><p>
是月，河南、江北行省平章政事岳柱卒。
</p><p>
岳柱天资孝友，嗜经史，自天文、医药之书，无不究极。度量弘廓，有欺之者，
恬不为意，或问之，则曰；“彼自欺也，我何与焉！”母郜氏亦尝称之曰：“吾子，
古人也。”
</p><p>
同岁，以刑部尚书达尔玛为辽陽行省参知政事。高丽国使朝京，道过辽陽，谒
行省辟，各奉布四匹，书一幅，用征东省印封之。达尔玛诘其使曰：“国家设印，
以署公牍，防奸伪，何为封私书？况汝出国时，我尚在京，未为辽陽省辟，今何故
有书遗我？汝君臣何欺诈如是耶？”使辞屈，还其书与布。达尔玛，高昌人也。
</p><p>
国制，日进御膳用五羊，而帝自即位以来，日减一半，以岁计之，省羊三百五
十有奇。
</p><p>
起前吏部尚书王克敬为江浙行省参知政事。
</p><p>
克敬至，请罢富民承佃江、淮田。松江大姓有岁漕米万石献京师者，其人既死，
子孙贫且行乞，有司仍岁征，弗足则杂置松江田赋中，令民包纳，克敬曰：“匹夫
妄献米，侥名爵以荣一身，今身死家破，又已夺其爵，不可使一郡之人均受其害。
国用宁乏此耶！”具论免之。岭海猺贼窃发，朝廷调兵戍之在行省者往讨之。会提
调兵马官缺，故事，汉人不得与军政，众莫知所为，克敬抗言：“行省任方面之寄，
假令万一有重于此者，亦将拘法坐视耶！”乃调兵往捕之。军行，给粮有差。事闻
于朝，即令江西、湖广二省傍粮亦如之。
</p><p>
视事五月，请老，年甫五十九，谓人曰：“穴趾而峻墉必危，再实之木，必伤
其根。无功德而忝富贵，何以异此！笔常怀止足之分也。”又曰：“世俗喜言勿认
真，此非名言，临事不认真，岂尽忠之道乎？”故其历官所至，俱有政绩可纪。

</p><p>
○顺帝元统二年（甲戌，一三三四年）
</p><p>
春，正月，庚寅朔，朝贺大明殿。监察御史多尔济巴勒上言：“百官逾越班次
者，当同失仪论，以惩不敬。”
</p><p>
先是教坊班位在百官后，御史大夫萨迪传旨，俾入班。多尔济巴勒执不可。萨
迪曰；“御史不奉诏耶！”多尔济巴勒曰：“事不可行，大夫复奏可也。”
</p><p>
是日，雨血于汴梁，著衣皆赤。
</p><p>
以御史大夫托勒岱为中书平章政事，阿尔哈雅为河南行省左丞相。
</p><p>
丁酉，享于太庙。
</p><p>
甲寅，立行宣政院于杭州。
</p><p>
二月，己未朔，诏内外兴举学校。
</p><p>
癸亥，广西猺寇边，杀官吏。广海官已除而未上者罪之。
</p><p>
甲申，太庙木陛坏，遣官告祭。
</p><p>
是月，滦河、漆河溢，永平诸县水灾。
</p><p>
三月，己丑朔，诏：“科举取士，国子监积分、膳学钱粮，儒人免役，悉依累
朝旧制。学校官选有德行学问之人以充。”
</p><p>
辛卯，以陰陽家言，罢造作四年。
</p><p>
癸巳，广西猺贼复起，杀同知元帅吉赖斯，掠库物。遣右丞图噜密实将兵讨之。
</p><p>
癸卯，日食既。
</p><p>
乙巳，中书省言：“益都、真定盗起，请选省、院官往督捕之，仍募能擒获者
倍其赏，获三人者与一官。”从之。
</p><p>
壬子，广西庆远府猺寇全州，诏平章政事特默齐统兵二万人击之。
</p><p>
丁巳，诏：“蒙古、色目犯奸盗放伪之罪者，隶宗正府；汉人、南人犯者，属
有司。”
</p><p>
湖广旱，自是月不雨至于八月。
</p><p>
夏，四月，戊午朔，日有食之。
</p><p>
壬申，命腾吉斯为总管高丽、女真、汉军万户府达鲁花赤，与满济勒噶台，并
为御史大夫。
</p><p>
丁丑，太白经天。
</p><p>
己卯，奉文宗神主祔于太庙，躬行告祭之礼，乐用宫悬，礼三献。先是御史台
言：“郊庙，国之大典，王者必行亲祀之礼，所以尽尊尊、亲亲之诚，宜因升祔有
事于太庙。”帝从之。
</p><p>
是日，罢夏季时享。
</p><p>
壬午，帝命录许衡孙从宗为章佩监异珍库提点。
</p><p>
癸未，立盐局于京师南北城，官自卖盐，以革专利之弊。
</p><p>
乙酉，中书省言佛事布施费用太广，请除累朝期年忌日之外，馀皆罢，从之。
</p><p>
是月，帝如上都。
</p><p>
集贤大学士陈颢扈从至龙虎台，帝命颢造膝前，握其手曰：“卿累朝老臣，更
事多矣，凡政事宜极言无隐。”颢顿首谢。颢每集议，其言无不剀切。
</p><p>
河南旱，自是月不雨至于八月。
</p><p>
五月，己丑，宦者博啰特穆尔传皇后旨，取盐十万引入中政院。
</p><p>
辛卯，以腾吉斯代萨敦为中书左丞相，萨敦仍商量中书省事。
</p><p>
戊申，诏文济王曼济镇大名，云南王阿噜镇云南。
</p><p>
是月，赠故中书平章政事王泰亨谥清宪。
</p><p>
旧令，三品以上官，立朝有大节及有大功勋于王室者，得赐功臣号及谥。时寝
冗滥失实，惟泰亨在中书时，安南请佛书，请以《九经》赐之，使高丽不受礼遗，
为尚书贫不能自给，故特赐是谥。
</p><p>
赠漳州万户府知事阚文兴英毅侯，妻王氏贞烈夫人，庙号双节。
</p><p>
六月，戊午，淮水涨，山陽县满浦、清冈等处民畜房舍多漂溺。
</p><p>
乙亥，腾吉斯辞左丞相不拜，复命萨敦为左丞相。
</p><p>
辛巳，诏蒙古、色目人行父母丧。
</p><p>
癸未，复立缮工司，造缯帛。
</p><p>
乙酉，追封雅克特穆尔为德王，谥忠武。
</p><p>
是月，彰德雨白毛。民谣云“天雨线，民起怨，中原地，事必变。”
</p><p>
秋，七月，丁亥，戒陰陽人毋得于贵戚之家妄言祸福。
</p><p>
辛卯，祭太祖、太宗、睿宗三朝御容，罢秋季时享。
</p><p>
壬辰，帝幸大安阁。是日，宴侍臣于奎章阁。
</p><p>
壬寅，诏：“蒙古、色目人犯盗者免刺。”
</p><p>
是日至九月，太白屡经天。
</p><p>
监察御史多尔济巴勒条陈九事：“一曰比日幸门渐启，刑罚渐差，无功者觊觎
希赏，有罪者侥幸求免。恐刑政渐弛，纪纲渐紊，劳臣何以示劝，奸臣何以警惧！
二曰天下之财皆出于民，民竭其力以佐公上，而用犹不足，则嗟怨之气，上干陰陽
之和，水旱灾变所由生也。宜专命中书省辟二员，督责户部，议定减省，罢不急之
工役，止无名之赏赐。三曰禁中常作佛事，权宜停止。四曰官府日增，选法愈敝，
宜省冗员。五曰均公田。六曰铸钱币。七曰罢山东田赋总管府。八曰蠲河南自实田
粮。九曰禁取姬妾于海外。”
</p><p>
八月，辛未，赦天下。
</p><p>
京师地震，鸡鸣山崩，陷为池，方百里，人死者甚众。
</p><p>
癸未，中书平章政事阿尔哈雅罢。
</p><p>
是月，南康路旱蝗，赈之。
</p><p>
九月，辛卯，帝至自上都。
</p><p>
甲午，猺贼陷贺州，发河南、江浙、江西、湖广诸军及八番义从军，命广西寅
慰使都元帅章巴延将以击之。
</p><p>
壬子，赈吉安路水灾。
</p><p>
冬，十月，乙卯朔，正内外官朝会仪班次，一依品从。
</p><p>
戊午，享于太庙。
</p><p>
辛酉，以侍御史许有壬为参知政事，知经筵事。
</p><p>
丁卯，立湖广黎兵屯田万户府。
</p><p>
己卯，上皇太后尊号曰：“赞天开圣仁寿徽懿昭宣皇太后。”赦天下，免今年
民租之半，内外官四品以下减一资。
</p><p>
先是监察御史台布哈率同列上章，言婶母不宜加徽称，太后怒，欲杀言者，台
布哈语众曰：“此事自我发之，甘受诛戮，决不敢累诸公也。”已而太后怒解，曰：
“风宪有臣如此，岂不能守祖宗之法乎！”赐金币二匹以旌其直，然其言终不用也。
</p><p>
却献天鹅。
</p><p>
十一月，戊子，中书省臣请发两鲎诖下番，为皇后营利。
</p><p>
是月，集贤直学士兼国子祭酒宋本卒。本制行纯白，不可干以私，而笃朋友之
义，人有片善，称道不少置。尤以植立斯文自任，知贡举，取进士满百人额；为读
卷官，增第一甲为三人。父官南中，贫卖宅以去；居官清慎，饘粥至不给。本未弱
冠，聚徒以养亲，殆二十年，历仕通显，犹僦屋以居。
</p><p>
十二月，甲戌，诏整治学校。
</p><p>
是岁，始以珍格皇后配享武宗。时议三朝皇后升祔未决，巴延以问太常博士逯
鲁曾曰：“先朝既以珍格皇后无子，不为立主，今所当立者，明宗母耶，文宗母耶？”
对曰：“珍格皇后在武宗朝，已膺宝册，则明、文二母皆为妾。今以无子之故不得
立主，而以妾母为正，是为臣而废先君之后，为子而封先父子妾，于礼不可。昔燕
王慕容垂即位，追废其母后，而立其生母为后以配享先皇，为万世笑。岂可复蹈其
失乎？”集贤学士陈颢素嫉鲁曾，乃曰：“唐太宗册曹王明之母为后，是亦二后也，
奚为不可？”鲁曾曰：“尧之母为帝喾庶妃，尧立为帝，未闻册以为后而配喾。皇
上为大元天子，不法尧、舜而法唐太宗耶？”众服其议，而巴延亦是之，遂以珍格
皇后配享武宗，擢鲁曾为监察御史。
</p><p>
禁私创寺观庵院。僧道入钱五十贯，给度牒，方听出家。

</p><p>
○顺帝至元元年（乙亥，一三三五年）
</p><p>
春，正月，癸巳，申命廉访司察郡县劝农勤惰，达大司农司以凭黜陟。
</p><p>
二月，甲寅朔，革冗官。
</p><p>
乙卯，帝将畋于柳林，御史台臣谏曰：“陛下春秋鼎盛，宜思文皇付托之重，
致天下于隆平。况今赤县之民，供给敏劳，农务方兴而驰骤冰雪之地，脱有衔橛之
变，如宗庙社稷何！”遂止。
</p><p>
三月，壬辰，河州路大雪十日，深八尺，牛羊驼马冻死者十九，民大饥。
</p><p>
庚子，御史台言：“高丽为国首效臣节，而近年屡遣使往选取媵妾，至使生女
不举，女长不嫁，宜赐禁止。”从之。
</p><p>
中书省臣言帝生母太后神主宜于太庙安奉，命集议其礼。
</p><p>
乙巳，以中书左丞王结参知政事。中宫命僧尼于慈福殿作佛事，已而殿灾，结
言僧尼亵渎，当坐罪。左丞相萨敦疾革，家人请释重囚禳之，结极陈其不可。先是
有罪者，北人则徒广海，南人则徒辽东，去家万里，往往道死；结请移乡者止千里
外，改过听还其乡，因著为令。职官坐罪者多从重科，结曰：“古者刑不上大夫。
今贪墨虽多，然士之廉耻不可以不养也。”闻者谓其得体。
</p><p>
封安南世子陈端午为安南国王。
</p><p>
夏，四月，癸丑朔，诏：“诸官非节制军马者，不得佩金虎符。”
</p><p>
己卯，诏翰林国史院纂修累朝《实录》及后妃、功臣《列传》。
</p><p>
庚辰，禁犯御名。
</p><p>
五月，戊子，帝如上都。
</p><p>
遣使者诣曲阜孔子庙致祭。
</p><p>
壬辰，命严谥法以绝冒滥。
</p><p>
甲辰，巴延请以右丞相让腾吉斯，诏不允，命腾吉斯为左丞相。
</p><p>
六月，辛酉，有司言甘肃撒里畏产金银，请遣官税之。
</p><p>
癸酉，禁服色不得僭上。
</p><p>
乙亥，罢江淮财赋总管府所管杭州、平江、集庆三处提举司，以其事归有司。
</p><p>
庚辰，巴延奏左丞相腾吉斯及其弟塔喇海谋逆，诛之。
</p><p>
初，萨逆已死，巴延独秉政，腾吉斯忿然曰：“天下，吾家之天下，巴延何人
而位吾上！”遂与其叔父句容郡王达朗达赉潜蓄异心，谋立诸王鸿和特穆尔。帝数
召达赉不至，郯王齐齐克图发其谋。腾吉斯伏兵东郊，率勇士突入宫阙，巴延及鄂
勒哲特穆尔、定珠、奇尔济苏等捕获之。腾吉斯、塔喇海并伏诛，而其党北奔达赉
所，达赉即应以兵。帝遣使谕之，达赉杀使者而率其党逆战，为绰斯戬等所败，遂
奔鸿和特穆尔。帝命追袭之，执达赉等送上都，鸿和特穆尔自杀。
</p><p>
先是巴延、腾吉斯二家之奴，怙势为民害，多尔济巴勒巡历漷州，悉捕其人置
于法。及还，腾吉斯怒曰：“御史不礼我已甚，辱我家人，我何面目见人耶！”答
曰：“多尔济巴勒知奉法而已，它不知也。”腾吉斯从子玛克锡为奇彻亲军指挥使，
恣横不法，多尔济巴勒劾奏之。玛克锡因集无赖子欲加害，会腾吉斯被诛，乃罢。
</p><p>
是月，大霖雨。
</p><p>
中书省员外郎陈思谦上言：“强盗但伤事主者，皆得死罪。而故杀从而加功之
人与斗而杀人者，例杖一百七，得不死，与私宰牛马之罪无异，是视人与牛马等也。
法有加重，因奸杀夫，所奸妻妾同罪，律有明文。今坐所犯，似失推明。”遂今法
曹议，著为定制。
</p><p>
初，腾吉斯事败被擒，攀折殿槛不肯出。塔喇海走匿皇后座下，后匿蔽之以衣，
左右拽出斩之，血溅后衣。巴延使人并执后，后呼帝曰：“陛下救我！”帝曰：
“汝兄弟为逆，岂能相救！”乃迁出后宫。秋，七月，壬午，巴延鸩杀之于开平民
舍。
</p><p>
壬寅，专命巴延为中书右丞相，罢左丞相不置。
</p><p>
乙巳，罢雅克特穆尔、腾吉斯举用之人。
</p><p>
戊申，诛达朗达赉等于市。
</p><p>
诏曰：“曩昔文宗皇帝，以雅克特穆尔尝有劳伐，父子兄弟，显立朝廷，而辄
造事衅，出朕远方。文皇寻悟其妄，有旨传次于予。雅克特穆尔贪利幼弱，复立朕
弟伊勒哲伯，不幸崩殂。今丞相巴延，追奉遗诏，迎朕于南，既至大都，雅克特穆
尔犹怀两端，迁延数月，天陨厥躬。巴延等同时翊戴，乃正宸极。后萨敦、达赉、
腾吉斯相袭用事，交通宗王鸿和特穆尔，图危社稷，阿喇楚亦尝与谋，赖巴延等以
次掩捕，明正其罪。元凶构难，贻我太皇后震惊，朕用兢惕。永惟皇太后後其所生
之子，一以至公为心，亲挈大宝，畀子兄弟，迹其定策两朝，功德隆盛，近古罕比。
虽尝奉上尊号，揆子朕心，犹为未尽，已命大臣特议加礼。巴延为武宗捍御北边，
翼戴文皇，兹又克清大憝，明饬国宪，爰赐达尔罕之号，至于子孙，世世永赖。可
赦天下。”
</p><p>
八月，乙卯，议尊皇太后为太皇太后，许有壬曰：“皇上于太后，母子也，若
加太皇太后，则为孙矣。且今制，封赠祖父母，降父母一等，盖推恩之法，近重而
远轻。今尊皇太后为太皇太后，是推而远之，乃反轻矣。”不从。
</p><p>
是月，广西猺反，命湖广行省左丞鄂勒哲讨之。
</p><p>
九月，庚辰朔，车驾驻扼胡岭。
</p><p>
丙戌，赦天下。
</p><p>
庚子，御史台言：“国朝初用臣官，不过数人，今内府执事不下千馀。请依旧
制，裁减冗滥，广仁爱之心，省糜费之意。”从之。
</p><p>
丙午，诏以乌撒、乌蒙之地隶四川行省。
</p><p>
是月，帝至自上都。
</p><p>
冬，十月，丁巳，流鸿和特穆尔、达朗达赉及腾吉斯子孙于边地。
</p><p>
帝既除权奸，思更治化，翰林学士承旨知经筵事库库，日劝帝务学，帝辄就之
习授，欲宠以师礼，库库力辞不可，凡《四书》、《五经》所载治道，为帝纟由绎
而言，必使辞达，感动帝衷而后已。若柳宗元《梓人传》，张商英《七臣论》，尤
常所诵说，尝于经筵，力陈商英所言七臣之状，左右错愕。帝暇日欲观古名画，库
库即取冰忠恕《比干图》以进，因言商王受不听忠臣之谏，遂亡其国。帝一日览宋
徽宗画称善，库库进言：“徽宗多能，惟一事不能。”帝问：“何一事？”对曰：
“独不能为君尔。身辱国破，皆由不能为君所致。人君贵能为君，它非所尚也。”
或遇天变民灾，必忧见于色，乘间则进告于帝曰：“天心仁爱人君，故以变示儆。
譬如慈父于子，爱则教之戒之，子能起敬起孝，则父怒必释；人君侧身修行，则天
意必回。”帝察其真诚，虚己以听，特赐济逊燕服九袭及玉带、楮币。库库尝言：
“天下事在宰相当言；宰相不得言，则台谏言之；台谏不敢言，则经筵言之。备位
经筵，当言人所不敢言于天子之前，志愿足矣。”故于时政得失有当匡救者，未尝
缄默。
</p><p>
癸亥，流御史大夫鄂勒哲特穆尔于广海。鄂勒哲特穆尔，额森特穆尔骨肉之亲
也，监察御史以为言，故斥之。
</p><p>
选省、院、台、宗正府通练刑狱之官，分行各道，与廉司审决天下囚。
</p><p>
十一月，庚辰，敕以所在儒学贡士庄田租给宿卫粮。
</p><p>
诏罢科举。初，彻尔特穆尔为江浙平章，会科举，驿请考官，供张甚盛，心不
能平。及复入中书，首议罢科举，乃论学田租可给卫士衣粮，动当国者以发其机，
又欲损太庙四祭为一。吕思诚等劾之，不报，彻尔特穆尔持议益坚。
</p><p>
明罢科举诏已书而未用玺，参政许有壬力争之，巴延怒曰：“汝风台言臣彻尔
特穆尔耶？”有壬曰：“太师擢彻尔特穆尔在中书，御史三十人，不畏太师而听有
壬，岂有壬权重于太师耶？”巴延意稍解。有壬乃曰：“科举若罢，天下才人觖望。”
巴延曰：“举子多以赃败。”有壬曰：“科举未行时，台中赃无算，岂尽出于举子？”
巴延曰：“举子中可任用者惟参政耳。”有壬曰；“若张起岩、马祖常辈，皆可任
大事，即欧陽原功之文章，亦岂易及！”巴延曰：“科举虽罢，士之欲求美衣食者，
自能向学，岂有不至大官者耶？”有壬曰：“为士者初不事衣食，其事在治国平天
下耳。”巴延曰：“科举取人，实妨选法。”有壬曰：“今通事、知印等，天下凡
三千三百馀名。今岁自四月至九月，白身补官受宣者亦且七十三人，而科举一岁仅
三十馀人，选法果相妨乎？”巴延心然其言，而其议已定，不可中辍，乃温言慰解
之。翊日，宣诏，特令有壬为班首以折辱之，有壬惧祸不敢辞。治书侍御史布哈诮
有壬曰：“参政可谓过桥拆桥者矣！有壬以为大耻，移疾不出。
</p><p>
甲申，太白经天。
</p><p>
乙酉，巴延请内外官悉循资铨注，今后无得保举，涩滞选法，从之。
</p><p>
丙戌，太白经天。
</p><p>
甲午，以雅克特穆尔、腾吉斯、达朗达赉所夺高丽田宅还其王喇特纳实里。
</p><p>
戊戌，召前知枢密院事福鼎实喇布哈、萨尔迪格还京师。初，二人以帝未立，
谋诛雅克特穆尔，为所诬贬，故正之。
</p><p>
太史屡言星文示儆，帝以世祖在位久，欲祖述之，辛丑，下诏改元。诏略曰：
“惟世祖皇帝，在位长久，天人协和，诸福咸至，祖述之意，良切朕怀。今特改元
统三年为至元元年。”
</p><p>
监察御史李好文言：“年号袭旧，于古未闻；袭其名而不蹈其实，未见其益也。”
因言时弊不如至元者十馀事，不报。
</p><p>
好文录囚河东，有李拜拜者杀人，而行凶之状不明，凡十四年不决，好文曰：
“岂有不决之狱如是其久乎？”立出之。王傅萨都喇以足蹋人而死，众皆曰：“杀
人非刃，当杖之。”好文曰：“怙势杀人，甚于用刃。况因有所求而杀之，其情为
尤重。”乃置之死，河东为之震肃。
</p><p>
立常平仓。
</p><p>
赵世延自至顺中移疾归，旋有诏征还朝，不能行，仍徐奎章阁大学士、翰林学
士承旨、中书平章政事。
</p><p>
十二月，戊午，日色如赭。
</p><p>
乙丑，上太皇太后尊号曰：“赞天开圣徽懿宣昭贞文慈佑储善衍庆福元太皇太
后。”
</p><p>
丙子，安庆、蕲、黄地震。
</p><p>
丁丑，西番贼起，遣兵击之。
</p><p>
戊寅，蒙古国子监成。
</p><p>
闰月，丁亥，日赤如赭，凡二日。
</p><p>
中书平章政事彻尔特穆尔尝指斥武宗，于是台臣复劾之，而巴延亦恶其忤己，
壬寅，流之于安南，人皆快之，寻卒。
</p><p>
是岁，赐天下田租之半。
</p><p>
诏：“凡有妻室之僧，还俗为民。”既而复听为僧。
</p><p>
山东盗起。陈马骡及新李白昼杀掠，山东廉访使达尔玛以为吏贪污所致，先劾
去之，而后上擒贼方略，朝廷嘉纳之。即遣兵擒获，济、鲁以安。

</p><p>
○顺帝至元二年（丙子，一三三六年）
</p><p>
春，正月，乙丑，宿松县地震，山裂。
</p><p>
是月，置都水庸田使司天平江。
</p><p>
前中书左丞王结卒，追封太原郡公，谥文忠。结立言制行，皆法古人。故相张
珪曰：“王结非圣贤之书不读，非仁义之言不谈。”识者以为名言。
</p><p>
二月，甲申，太白经天。
</p><p>
戊子，诏以世祖所赐王积翁田八十顷，还其子都中。初，积翁赍诏谕日本，死
于王事，尝受赐，后收入官，故复赐之。
</p><p>
己丑，立穆陵关巡检司。
</p><p>
丁酉，追尊帝生母玛勒岱为贞裕徽圣皇后。
</p><p>
三月，丁巳，以累朝珠衣、七宝项牌赐巴延。
</p><p>
庚申，日赤如赭；壬戌，复如之。
</p><p>
乙丑，以萨敦上都居第赐太保定珠，仍束有司籍萨敦家财。
</p><p>
甲戌，复四川盐茶之禁。
</p><p>
夏，四月，丁丑朔，日赤如赭。
</p><p>
丁亥，禁服麒麟、莺凤、白兔、灵芝、双角五爪龙、八龙、九龙、万寿、福寿、
赭黄等服。
</p><p>
戊戌，帝如上都。
</p><p>
五月，丙午朔，黄河复于故道。
</p><p>
乙卯，南陽、邓州大霖雨，自是日至六月甲申，湍河、白河大溢，大为灾。
</p><p>
壬申，秦州山崩。
</p><p>
六月，丁丑，禁诸王、驸马从卫服济逊衣，系绦环。
</p><p>
辛卯，以汴梁、大名诸路图卜台地土赐巴延。
</p><p>
礼部侍郎呼勒岱请复科举取士之制，不听。
</p><p>
庚子，泾水溢。
</p><p>
秋，七月，庚申，禁隔越中书口传敕旨，冒支钱粮。
</p><p>
庚午，敕赐上都孔子庙碑，载累朝尊崇之意。
</p><p>
是月，黄州蝗，督民捕之，日有五斗。
</p><p>
八月，甲戌朔，日有食之。
</p><p>
诏：“云南、广海、八番及甘肃、四川边远官，死而不能归葬者，有司给粮食
舟车护送还乡；无亲属者，官为瘗之。”
</p><p>
庚子，诏：“强盗罪皆死；盗牛马者劓；盗驴骡者黥额，再犯劓；盗羊豕者墨
项，再犯黥，三犯劓；鼻后再犯者死。盗诸物者，照其数估价。省、院、台、五府
官三年一次审决。著为令。”
</p><p>
九月，戊辰，帝至自上都。
</p><p>
冬，十月，己亥，诏：“每日，右丞相巴延、太保定珠、中书平章政事昂吉尔
聚议于内廷。平章事政塔斯哈雅、右丞相衮巴布勒、参知政事纳琳、许有壬等聚议
于中书。”
</p><p>
十一月，壬子，武宗、英宗、明宗三朝皇后升祔入庙，命官致祭。
</p><p>
丁巳，遣河南行省平章政事勒格布哈于西番为僧。
</p><p>
是月，中书平章政事赵世延卒，年七十七，追封鲁国公，谥文忠。世延历官省、
台五十馀年，凡军国利病，生民休戚，知无不言，而于儒者名教尤拳拳焉。
</p><p>
十二月，江州诸县饥，总管王大中贷富人粟以赈贫民，免富人杂徭以为息，约
年丰还之，民不病机。
</p><p>
陕西行台监察御史札实上封事十条，曰法祖宗，揽权纲，敦宗室，礼勋旧，惜
名器，开言路，复科举，罢数军，一刑章，宽禁网。时巴延等变乱成宪，帝方虚己
以听，札实所言，皆一时群臣所不敢言者。侍御史赵承庆见之，叹曰：“御史言及
此，天下福也！”威里有执政陕西行省者，恣为不道，札实发其罪而按之；弃职夜
遁，有诏勿逮问，然犹杖其私人。
</p><p>
是岁，江浙旱，自春至于八月不雨，民大饥。

</p><p>
○顺帝至元三年（丁丑，一三三七年）
</p><p>
春，正月，癸卯，广州增城县民硃光卿反，其党石昆山、钟大明率众从之，伪
称大金国，改元赤符；命指挥纽萨尔、江西行省左丞锡谤讨之。
</p><p>
辛亥，升祔伊勒哲伯皇帝于太庙，谥曰冲圣嗣孝，庙号宁宗。
</p><p>
豫王喇特纳实里买池州铜陵产银地一所，请用私财锻炼，输纳官课，从之。
</p><p>
戊午，帝猎于柳林，凡三十五日。监察御史绰迪、宋绍明进谏，帝嘉纳之，赐
金币。绰迪等固辞，帝曰：“昔魏征进谏，唐太宗未尝不赏，汝其受之。”
</p><p>
二月，壬申朔，日有食之。
</p><p>
棒胡反于汝宁、信陽州。棒胡本陈州人，名闰儿，好使棒，棒长六七尺，进退
技击如神，故称“棒胡”。至是以烧香惑众，妄造妖言作乱，破归德府、鹿邑，焚
陈州，屯营于杏冈，命河南行省左丞庆图以兵讨之。
</p><p>
丙子，立船户提举司十处，提领二十处。定船户科差船一千，料之上者岁纳钞
六锭，以下递减。
</p><p>
甲申，定服色、器皿、舆马之制。
</p><p>
己丑，汝宁献所获棒胡弥勒佛、小旗、伪宣敕并紫金印、量天尺。时大臣有忌
汉官者，取所献班地上，问曰：“此欲何为耶？”意汉官讳言反，将以罪中之。侍
御史许有壬曰：“此曹建年号，称李老君太子，部署士卒以敌官军，反状甚明，尚
何言！”其语遂塞。
</p><p>
辛卯，发钞四十万锭，赈江浙等处饥民四十万户，开所在山场、河泊之禁，听
民樵采。
</p><p>
广西猺贼复反，命湖广行省平章诺海、江西行省平章图尔密实哈雅总兵捕之。
</p><p>
庚子，中书参知政事纳琳等请立采珠提举司。先是尝立提举司，泰定间以其烦
扰罢之，至是复立之，且以蜑户四万赐巴延。
</p><p>
三月，戊午，立鸿吉哩氏为皇后。因雨辍贺。后，武宗宣慈惠圣皇后之侄，毓
德王傅啰特穆尔之女也。
</p><p>
夏，四月，癸酉，禁汉人、南人、高丽人不得执持军器，有马者拘入官。
</p><p>
己卯，帝如上都。
</p><p>
辛卯，合州大足县民韩法师反，自称南朝赵王。
</p><p>
己亥，惠州归善县民聂秀卿、谭景山等造军器，拜戴甲为定光佛，与硃光卿相
结为乱，命江西行省左丞锡迪捕之。
</p><p>
是月，诏：“省、院、台、部、宣慰司、廉访司及部府幕官之长，并用萱古、
色目人。禁汉人、南人不得习学蒙古、色目文字。”
</p><p>
五月，辛丑，民间讹言朝廷拘刷童男、童女，一时嫁娶殆尽。
</p><p>
戊申，诏：“汝宁棒胡，广东硃光卿、聂秀卿等，皆系汉人，汉人有官于省、
台、院及翰林、集贤者，可讲求诛捕之法以闻。”
</p><p>
甲寅，西番贼起，杀镇西王子丹巴。立行宣政院，以额森特穆尔为院使，往讨
之。
</p><p>
壬戌，命四川行省参政举理等捕反贼韩法师。
</p><p>
丁卯，彗见于东北，大如天船星，色白，约长尺馀，彗指西南，至八月庚午始
灭，凡六十三日，自昴至房，凡历十五宿。
</p><p>
六月，成寅，赠丞相安图推忠佐运开国元勋、东平忠宪王，于所封城内建立祠
庙，官为致祭。
</p><p>
辛巳，大霖雨，自是日至癸已不止。御河、黄河、沁河、浑河水皆溢，没人畜、
庐舍甚众。
</p><p>
戊子，加封尹子、庚桑子、徐甲、列子、庄子各为真君。
</p><p>
壬辰，彰德府大水，平地深一丈。
</p><p>
秋，七月，癸卯，帝出猎。丙午，幸实喇鄂尔多。丁未，幸龙冈，洒马乳以祭。
</p><p>
庚戌，河南武陟县禾将熟，有蝗自东来，县尹张宽仰天祝曰：“宁杀县尹，毋
伤百姓。”俄有鱼鹰群飞啄食之。
</p><p>
庚申，诏：“除人命重事之外，凡盗贼诸罪，不须候五府官审录，有司依例决
之。”
</p><p>
是月，纽萨尔、锡谛擒硃光卿，寻追擒石昆山、钟大明。
</p><p>
卫辉府自六月婬雨至是月，平地水深二丈馀，漂没人民房舍，民皆栖于树木。
郡守僧嘉努以舟载饭食之，移老弱居城头，日给粮饷。月馀，水方退。
</p><p>
八月，辛巳，京畿贼起。壬午，京师地大震，太庙梁柱裂，各室墙壁皆坏，压
损仪物，文宗神主及御床尽碎；西湖寺神御殿壁仆，压损祭器。自是累震，至丁亥
方止，所损人民甚众。
</p><p>
癸未，河南地震。
</p><p>
弛高丽执持军器之禁。
</p><p>
是月，帝至自上都。
</p><p>
九月，己酉，立皮货所于宁夏，设提领使、副主之。
</p><p>
立四川、湖广、江浙行枢密院。
</p><p>
冬，十月，癸酉，日赤如赭。
</p><p>
乙亥，命江浙行省丞相绰斯戬提调海运。国用所倚，海运为重。绰斯戬措置有
方，所漕米三百馀万石，悉达京师，无耗折者。
</p><p>
是月，金华处士许谦卒。当时学者，称何基、王柏、金履详及谦为金华四子。
</p><p>
十一月，丙午，立屯田于雄州。
</p><p>
是月，太白屡经天。
</p><p>
十二月，以满济勒噶台为太保、分枢密院，镇北边。满济勒噶台，巴延弟也，
时议进爵为王，辞曰：“兄封秦王，弟不宜并受王爵。”故有是命。
</p><p>
是岁，巴延请杀张、王、刘、李、赵五姓汉人，帝不从。
</p><p>
诏赐孝子靳昺碑。昺，绛州曲沃人，兄荣，为奎章阁承制学士，奉母王氏官于
朝，母殁，昺与荣护丧还家。至平定，大雷雨，流水骤至，昺伏柩上，荣呼之避水，
昺不忍舍去，遂为水所漂没。后得王氏柩于三里外，得昺尸于五里外，故特赐碑以
旌之。
</p><p>
札实除佥浙西廉访司事。至，即按问都转运盐使、海道都万户、行宣政院等官
赃罪，由是郡县无敢为贪墨者。又以诸僧寺私芘猾民，有所谓道人、道民、行童得，
类皆渎伦常，隐徭役，使民力日耗，契勘嘉兴一路，为数已二千七百。建议请勒归
本族，俾供皇赋，庶少宽民力，朝廷是之，即著为令。
</p><p>
诏知岭北行枢密院事奈曼台袭国王，授以金印。继又以安边睦邻之功，赐珠络
半臂并海东名鹰、西域文豹，国制以此为极恩云。

</p><p>
○顺帝至元四年（戊寅，一三三八年）
</p><p>
春，正月，丙申，以地震，赦天下。
</p><p>
诏：“内外廉能官，父母年七十无侍丁者，附近铨注，以便就养。”
</p><p>
宣政院使布埒齐以年七十致仕，授大司徒，给全俸终身。
</p><p>
是月，诏修曲阜孔子庙。
</p><p>
二月，丁卯，罢河南等五省行枢密院。
</p><p>
庚午，帝畋于柳林。
</p><p>
乙酉，奉圣州地震。
</p><p>
三月，辛酉，命中书平章政事昂吉尔监修《至正条格》。
</p><p>
夏，四月，辛未，京师天雨红沙，昼晦。
</p><p>
癸酉，以御史中丞托克托为御史大夫。托克托，满济勒噶台之子也，早为文宗
所器，曰：“此子可大用。”至是掌风宪，大振纲纪，中外肃然。
</p><p>
乙卯，帝如上都。
</p><p>
河南执棒胡至京师，诛之。
</p><p>
癸巳，帝薄暮至八里塘，雨雹，大如拳，其状有小儿、瑰玦、狮、象、鱼卵之
形。
</p><p>
五月，命佛嘉律为考功郎中，乔林为考功员外郎，魏宗道为考功主事，考校天
下郡县官属功过。
</p><p>
六月，辛巳，袁州民周子旺反，僭称周王，改年号。寻擒获，伏诛。
</p><p>
己丑，邵武路大雨，水入城郭，平地二丈，漂民居殆尽。
</p><p>
是月，信州路灵山裂。
</p><p>
漳州路南胜县民李志甫，聚众围漳州城，守将绰斯戬与战，失利。贼转掠龙溪，
县民萧景茂结乡兵拒之，战败，被执，贼胁使从己，景茂骂曰：“狗盗，我生为大
元民，死作隔州鬼，岂从汝为逆耶！”隔州，其居里所也。贼怒，缚景茂于树，脔
其肉，使自啖，景茂益愤骂，贼以刀抉其口至耳傍，景茂骂不绝声而死。有司上其
事，朝廷命褒表之，仍给钱以葬。时贼势益盛，诏江浙平章拜布哈发闽、浙、江西、
广东四省兵讨之，不克。龙岩尉黄佐才与贼战，妻子四十馀口皆被害；事闻，授佐
才龙岩县尹。
</p><p>
秋，七月，壬寅，诏以巴延有功，立生祠于涿州、汴梁。
</p><p>
己酉，奉圣州地大震，损坏人民庐舍。
</p><p>
丙辰，巩昌府山裂，压死人民。
</p><p>
八月，癸亥朔，日有食之。
</p><p>
己巳，申取斑丽女子及Yan人之禁。
</p><p>
辛未，宣德府地大震。丙子，京师地震，日二三次，至乙酉乃止。
</p><p>
癸未，改宣德府为顺宁府，奉圣州为保安州，以其地数震故也。
</p><p>
是月，帝至自上都。
</p><p>
闰月，戊戌，日赤如赭；己亥、壬寅复如之。
</p><p>
九月，癸酉，奔星如杯大，色白，起自右旂之下，西南行，没于近浊。
</p><p>
冬，十月，辛卯，享于太庙。
</p><p>
十一月，丁卯，立绍熙府军民宣抚都总使司。绍熙府本领六州、二十县、一百
五十二镇。国初，以其地荒而废之，至是居民二十馀万，故立府治之。命御史大夫
托克托兼都总使，治书侍御史吉当普为副都总使。
</p><p>
初，帝发上都，至鸡鸣山之浑河，将畋于保安州，马蹶。托克托谏曰：“古者
帝王端居九重之上，日与大臣、宿儒讲求治道，至于飞鹰、走狗，非其事也。”帝
纳其言。
</p><p>
壬午，四川散毛峒蛮反，遣使赈被寇人民。
</p><p>
十二月，戊戌，立邦牙等处宣慰司都元帅府并总管府。先是世祖既定缅地，以
其处云南极边，就立其酋长为帅，令三年一入贡；至是来贡，故立官府。
</p><p>
是月，太白屡经天。
</p><p>
是岁，集贤大学士陈颢致仕，命食全俸于家。
</p><p>
前枢密副使马祖常卒，追封魏郡公，谥文贞。
</p><p>
祖常立朝既久，多所建明，会议：“今国族及诸部，既诵圣贤之书，当知尊诸
母以厚彝伦。”又议：“将家子弟骄脆，有孤任使，而庶民有挽强蹶张，老死草野
者，当建武学、武举，储材以备非常。”时虽弗用，识者韪之。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86612.html' class='pagedaohang'>【上一篇】<i>:卷第二百十八 【元纪二十六】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86610.html' class='pagedaohang'>【下一篇】<i>：卷第二百十六 【元纪二十四】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>