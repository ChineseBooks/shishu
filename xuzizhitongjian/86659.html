<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百五十九 【宋纪一百五十九】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百五十九 【宋纪一百五十九】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86660.html' class='pagedaohang'>【上一篇】<i>:卷第一百六十 【宋纪一百六十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86658.html' class='pagedaohang'>【下一篇】<i>：卷第一百五十八 【宋纪一百五十八】</i></a></span>
</ul>
<div class="articleContent" id="articleContent"> <p>
起上章敦牂正月，尽昭陽作噩八月，凡
三年有奇。

</p><p>
○宁宗法天备道纯德茂功仁文哲武圣睿恭孝皇帝嘉定三年（金大安二年，蒙古
太祖五年）
</p><p>
春，正月，庚辰朔，金太史奏：“日中有流星出，大如盆，其色碧，向西行，
渐如车轮，尾长数丈，没于浊中，至地复起，光散如火。”
</p><p>
甲辰，下诏招谕群盗，复诏戒监司、守令曰：“岁比旱、蝗，民食不登，捐瘠
流亡，良可哀痛。而监司、守令，卤莽具文，未悉朕志，其能案发而无拘挛与？抚
字而无刻薄与？不然，何吾民不安业而忍为盗贼之归也？”
</p><p>
金左丞孙鐸，以议钞法不合，降濬州防御使，犹以前论李新喜忤旨故也。
</p><p>
二月，辛酉，黎州蛮自艮溪寨用皮船渡河，攻相岭寨，统领官董炤引所部兵百
馀，由寨后突出御之。贼登堡子城，炤又逐之。贼自旦至晚不得食，走河岸西汉地，
土丁知贼饥困，欲会剿，炤恐分其功，戒勿动。会日暮，炤移泊姜地寨，夜，贼潜
益兵，诘朝再战，炤不能支，贼乃收兵而去。安癸仲旋还眉州。
</p><p>
壬午，以工部侍郎王居安知隆兴府，督捕峒寇。
</p><p>
是月，金以礼部侍郎耿端义参知政事。
</p><p>
金地大震。
</p><p>
三月，己亥，以湖南转运判官曹彦约知潭州，督捕峒寇。
</p><p>
庚子，赐彭龟年谥曰忠肃。
</p><p>
甲寅，诛楚州渠贼胡海。
</p><p>
丙辰，以久雨，释两浙州县系囚。
</p><p>
夏，四月，癸亥，峒寇李元砺伪请降，以书辞侮嫚，不许。元砺遂犯南雄州，
官军大败。
</p><p>
戊辰，出内库钱赈行在军民。
</p><p>
是月，金主命校《大金仪礼》。
</p><p>
会徐、邳二州奏河清五百馀里，金主以告宗庙、社稷，诏中外。临洮杨珪上书
曰：“河性本浊而今反清，是水失其性也，正犹天动地静，使当动者静，当静者动，
其为灾异明矣。且《传》曰：‘黄河清，圣人生。’假使圣人生，恐不在今日。又
曰：‘黄河清，诸侯为天子。’正当戒惧以消灾变，而复夸示四方，臣所未喻。”
宰相以为妖言，议欲诛之，又虑绝言路，乃诏大兴府锁还本管。”
</p><p>
五月，乙未，淮东贼悉平，诏完恤残破州县。
</p><p>
甲辰，以去岁旱、蝗，百官应诏封事，命两省择可行者以闻。
</p><p>
乙巳，命沿海诸州督捕海寇。
</p><p>
戊申，经理两淮屯田。
</p><p>
庚戌，以江陵忠勇军为御前忠勇军。
</p><p>
癸丑，以久雨，发丰储仓米赈贫民。
</p><p>
是月，赠硃熹中大夫、宝谟阁直学士，赠蔡元定迪功郎。
</p><p>
六月，丁巳朔，日有食之。
</p><p>
丙寅，金地震。
</p><p>
己卯，封杨次山为永陽郡王。
</p><p>
诏：“三衙、江上、四川诸军主帅核实军籍，欺冒者以赃论。”
</p><p>
是月，李元砺犯江西，池州副都统制许俊、江州副都统制刘元鼎战不利；知潭
州曹彦约又与贼战，为贼所败，贼势益炽。江西帅李珏、漕使王补之议平之，而各
持其说。运司干办李璠曰：“寇非吾民耶？岂必皆恶！有司贪刻者激之，将校之邀
功者逼成之耳。反是而行之，则皆民矣。”珏等曰：“干办议是。谁可行者？”璠
请往，乃驻兵万安。会近峒诸巡尉，察隅保之尤无良者易置之，分兵守险，驰辨士
谕以逆顺祸福，于是旁峒颇有慕义而起者。
</p><p>
金大旱。金主下诏罪己，赈贫民阙食者，曲赦西京、太原两路，杂犯死者减一
等，徒以下免。
</p><p>
秋，七月，辛卯，申严围田增广之禁。
</p><p>
癸卯，定南班宗室为三十员。
</p><p>
是月，金地震，后累月皆震。
</p><p>
八月，乙丑，金立皇子胙王从恪为皇太子。
</p><p>
是月，临安府蝗。
</p><p>
夏自天会初与金议和，八十馀年，未尝交兵，至是为蒙古所攻，求救于金。金
主新立，不能出师，夏人怨，遂侵葭州，金庆善努击却之。
</p><p>
九月，丙戌朔，诏：“三衙、江上诸军升差将校，必以材艺年劳；其徇私者，
台谏及制置总领劾之。”
</p><p>
金主以地大震，诏求直言，招勇敢，抚流亡。
</p><p>
先是金纳哈塔迈珠守北鄙，知蒙古将侵边，奔告于金主。金主曰：“彼何敢然！
且无衅，何能入犯！”迈珠曰：“近见者诸部附从，西夏献女，而造箭制盾不休；
凡行营则令男子乘车，盖欲惜民力也。非图我而何？”金主以为擅生边隙，囚之。
</p><p>
会边将筑乌舍堡，欲以逼蒙古，蒙古主命哲伯袭杀其众，遂略地而东。金承平
日久，骤闻蒙古用兵，人情恇惧，流言四起。丙午，中都戒严。金主日出巡抚，百
官请视朝，不允。既而知蒙古未尝大举，始解严，旋禁百姓不得传说边事。
</p><p>
冬，十月，乙丑，诏四川总领所毋受宣制。
</p><p>
十一月，乙巳，议收浮盐。
</p><p>
李元砺迫赣州、南安军，诏以重赏募人讨之。
</p><p>
金同知兴中府事伊喇福僧督民缮城濬隍，先事为守御之备，百姓颇怨。顷之，
蒙古兵果至，攻其北城。福僧战其北，使备其西；薄暮，果攻其西，以有备，解围
去。时安国军节度使贾益，亦豫修城郭为战守备，按察司止之，不听，曰：“治城，
守臣事也，按察何为！”及蒙古兵至，亦以有备，引还。
</p><p>
十二月，戊午，参知政事娄机罢。机立朝能正言，好称奖人才，疏列姓名及其
可用之实，以备采取。至是以老罢。
</p><p>
丙寅，罗世传缚李元砺以降。
</p><p>
时四州兵讨元砺者皆失利，王居安以书晓许俊曰：“贼胜则民皆为贼，官胜则
贼皆为民，势之翕张，皆决于此举。将军素以勇名，为山贼所挫，可乎？”俊得书
惶恐，乃为之尽力，败贼于黄山。贼始惧，走韶州。居安驻军庐陵，召土豪问便宜，
皆言：“贼勇健矫捷，陟降险阻如猿猱，若钞吾粮运，吾事危矣。”居安曰：“吾
自有以破之。”
</p><p>
先是世传虽已降，而实陰与元砺相表里，自黄山之败，元砺有悔心，而练木桥
贼首李才全，世传之党也。居安欲斗罗、李，乃令人谓元砺曰：“汝能擒送才全，
则贳尔之罪。”元砺从其言。居安赏元砺而厚抚才全，世传果疑元砺之贰己，遂交
恶。元砺率众攻世传，居安语俊曰：“两虎斗于穴，吾可成卞庄之功矣。”世传嗾
才全之党袭元砺巢穴，俘其孥。元砺元所归，世传擒之以献。元砺伏诛，峒寇悉平。
</p><p>
临安尹赵师B164擅挞武学生，为诸生所讼，史弥远颇右之，诸生益不平，乃追
列其谄附韩侂胄事，诋以丑语。师B164不自安，疏言：“陛下以都城楮贱米贵，牵
挽用臣。今臣未能调剂，乞解职。”许之。侂胄之启衅也，师B164度其必召祸，每
持异论，遂与侂胄绝。侂胄诛，其党多坐谪，师B164获免，至是始罢。
</p><p>
辛巳，黎州蛮请降。
</p><p>
是岁，临安、绍兴、严、衢大水；赈之，仍蠲其赋。
</p><p>
金大饥。

</p><p>
○宁宗法天备道纯德茂功仁文哲武圣睿恭孝皇帝嘉定四年（金大安三年，蒙古
太祖六年）
</p><p>
春，正月，乙酉朔，马湖蛮攻嘉定犍为之利店寨。马湖蛮者，西爨昆明之别种
也，始欲寇中镇寨，寨有备，不可入，闻利店稍富实而寨丁少，乃攻利店。知寨、
保义郎段松，遣寨丁七十馀人迎敌，或死或逃，蛮遂围之。寨地势洼，蛮乘高投木
石击之，众莫能抗。己丑，蛮以云梯登城，松力战无援，被执，脔割死。安抚使许
奕调兵援之，蛮已焚掠而去。
</p><p>
丙午，诏：“湖南、江西诸州县经贼蹂践者，监司、守臣考县令安集之实，第
其能否以闻。”
</p><p>
西域哈喇噜部降于蒙古。
</p><p>
二月，壬戌，授罗世传武翼郎、閤门祗侯。旋赐黑风峒名效忠，赐以铜印。世
传乞补文资，乃以为通直郎、签书镇南军节度判官厅公事。世传疑不出。
</p><p>
蒙古伐金。时金将鼎苏拥重兵守野狐岭，蒙古主使察罕觇虚实，还，言彼马足
轻动，不足畏也。蒙古主鼓行而前，遂破其军，取大水泺、丰利等县。师还，以察
罕为御帐前首千户。
</p><p>
金人复筑乌舍堡。
</p><p>
伊喇尼尔，故辽人也，金召为参议、留守等官，皆辞不受；闻蒙古兵至，私语
所亲曰：“为国复仇，此其时也！”率其党百馀人诣军门，献十策。蒙古主召见，
与语，奇之，问：“尔生何地？”曰：“霸州。”因号为霸州元帅。
</p><p>
闰月，辛亥，诏：“诸路格朝廷赈恤之令及发盗不即捕者，重罪之。”
</p><p>
三月，丙子，沔州将刘世雄等，谋据仙人原作乱，伏诛。
</p><p>
临安大火，焚省部等官舍，延及太庙，诏迁神主于寿慈宫；三日，火息，乃还
太庙。省部皆寓治驿寺，焚民居二千馀家。
</p><p>
金中都大悲阁灾，延及民居。
</p><p>
金括民间马，令职官出马有差。
</p><p>
金平章政事孙即康致仁，寻卒。金以御史中丞完颜承裕为参知政事。
</p><p>
夏，四月，甲申，禁福建、两浙州县科折盐酒。
</p><p>
国子司业刘龠请开伪学禁。
</p><p>
己丑，以吴曦没官田租代输关外四州旱伤秋税。
</p><p>
金主闻蒙古主自将南下，大惧，释纳哈塔迈珠之囚，令西北路招讨使钮祜禄哈
达请和于蒙古，蒙古主不许。金主乃命平章政事通吉思忠、能知政事完颜承裕行省
事于抚州，西京留守赫舍哩执中行枢密院事，以备边。
</p><p>
金以参知政事鄂屯忠孝为右丞，户部尚书梁镗为参知政事。
</p><p>
金主集三品以上官议兵事，相持莫决。尚书令史李英上疏言：“珠赫麑湽勒
齐、穆延尽忠等，先朝尝任使，可与商略大计。”又曰：“比来增筑城郭，修完楼
橹，事势可知。山东、河北不大其声援，则京师为孤城矣。”金主召平定州刺史赵
秉文论备边之策，秉文言：“我军聚于宣德，城小，列营其外，涉暑雨，器械弛散，
人且病，深秋敌至，将不利。可遣临潢一军捣其虚，则山西之围可解，兵法所谓出
其不意，攻其必救者也。”金主不能用。
</p><p>
是月，四川制置大使置安边司以经制蛮事，命成都路提刑李埴、保州路安抚许
奕共领之。先是安丙议发兵讨蛮，埴以为然，奕谓旷日持久，不如招降，议久不决。
会叙州获蛮人数十，鞫之，其与于利店之乱者只三人。奕榜境上，谕蛮人能以利店
所掠人口来归，即释此三人；又遣谍入蛮中，怵以利害。蛮人请如约，未几中悔；
埴声言某日以兵出寨，蛮人悚惧；寻知为扬声绐己，蛮人益无所惮。
</p><p>
五月，乙亥，赐礼部进士赵建大以下四百六十五人及第、出身。
</p><p>
六月，丁亥，遣余嵘贺金主生辰。时金有蒙古之难，不暇延使者，至涿州而还。
</p><p>
辛丑，更定四川诸军军额。
</p><p>
壬寅，金更定军前赏罚格。
</p><p>
秋，七月，壬戌，太白昼见。
</p><p>
丙寅，诏：“四川官吏尝受伪命者，毋得叙用。”
</p><p>
丁丑，诏：“军兴以来爵赏冒滥者，听自陈，除其罪。”
</p><p>
八月，夏国主安全卒，年四十二，谥为敬穆皇帝，庙号襄宗，墓曰康陵。族子
大都督府主遵顼立，改元光定。
</p><p>
先是金遣耶律阿哈使于北使，阿哈见蒙古主姿貌异常，归心焉，陰输以国事。
阿哈善骑射，通诸国语，蒙古主爱之，问曰：“汝肯臣我，以何为信？”对曰：
“愿以子弟为质。”未几，偕其弟图哈至，蒙古主命图哈直宿卫，阿哈参预机谋。
金人讶其使久不还，系其家属，阿哈殊不介意，蒙古主妻以贵臣之女。至是命左帅
哲伯略地，以阿哈为先锋。
</p><p>
金通吉思忠、完颜承裕缮乌舍堡，未及设备，蒙古哲伯遣阿哈以轻兵奄至，拔
乌舍堡及乌云营，思忠等败走。时汾陽郡公郭宝玉屯定州，举其军降于蒙古。蒙古
遂破白登城，进攻西京，七日，赫舍哩执中等惧，率麾下百骑弃城突围走。蒙古主
以精骑三千驰之，金兵大败。追至翠屏山，承裕不敢拒战，退至宣平县界。土豪请
以土兵为前锋，行省兵为声援，承裕畏怯不能用，但问此去宣德间道而已。土豪嗤
之曰：“溪涧曲折，我辈谙知之，行省不知用地利力战，但谋走耳。”其夜，承裕
引兵南行，蒙古踵击之，至会河堡，金兵大溃，承裕脱身走入宣德。蒙古穆呼哩乘
胜进薄宣德，遂克德兴。
</p><p>
九月，辛酉，马湖蛮复寇边。
</p><p>
先是蛮人以黄纸作牒移嘉州，其语殊倨，安边司俾寨官却之。既而提刑司令寨
官谕以先归所掠，蛮人语益嫚，遂犯叙州，至宣化之二十里。李埴怒守臣史师道文
报稽迟，劾之，镌二级，罢归。
</p><p>
乙亥，罗世传为其徒胡有功所杀，诏以世传官授之。峒寇为患三年，至是平，
人皆相庆。
</p><p>
丁丑，诏：“附会开边得罪之人，自今毋得叙用。”
</p><p>
蒙古兵薄居庸关，守将完颜福寿弃送遁，哲伯遂入关。金中都戒严，禁男子不
得辄出城。蒙古游奕至都城下，金主议以细军五千自卫奔南京。会细军五百人自相
激厉，誓死迎战，蒙古兵多伤，问所俘乡民：“此军有几？”乡民绐之曰：“二十
万。”蒙古惧，遂袭群牧监，驱其马而归。金主乃止。
</p><p>
郭宝玉既以军降，穆呼哩引之见蒙古主，问取中原之策。宝玉曰：“中原势大，
不可忽也。西南诸蕃，勇悍可用，宜先取之。藉以图金，必得志焉。”又言：“建
国之初，宜颁新令。”蒙古主从之，于是颁条画五章。如出军不得妄杀；刑狱惟重
罪处死，其馀杂犯，量情笞决；军户，蒙古、色目人每丁起一军，汉人有田四顷、
人三丁者签一军，年十五以上成丁，六十破老，站户与军户同；民匠限地一顷；僧
道无益于国有损于民者，悉行禁止之。类皆宝玉所陈也。
</p><p>
冬，十月，甲辰，以金国有难，命江淮、京湖、四川制置司谨边备。
</p><p>
时和议方坚，皆漫不置意，唯赵方在江陵，知金人北逼于蒙古，计必南迁，乃
增修三海、八匮以壮形势。荆门有东、西两山，最为险要，乃筑堡于其上，增戍兵
以遏敌冲。又拔土豪孟宗政等补以官，日夜为严备。
</p><p>
金命泰州刺史珠赫麑湽勒齐屯兵通玄门外，金主自出巡抚诸军。未几，罢宣
德行省，升缙山县为镇州，以果勒齐为防御使，权元帅右都监。
</p><p>
十一月，己酉朔，日有食之。
</p><p>
先是金上京留守图克坦镒上言：“自国家与蒙古交兵以来，彼聚而行，我散而
守；以聚攻散，其败必然。不若入保大城，并力备御。昌、桓、抚三州，素号富实，
人皆健勇，可内徙之以益兵势，人畜财货，不至亡失。”参政梁镗曰：“如此，是
自蹙境土也。”金主从镗谋。镒复奏曰：“辽东，国家根本，距中都数千里，万一
受兵，州府顾望，必须报可，误事多矣。可遣大臣行省以镇之。”
</p><p>
金主不悦，曰：“无故置行省，徒摇人心耳。”不从。镒乃遣同知乌克逊鄂屯
将兵二万入卫中都，金主嘉之，征拜右丞相。
</p><p>
金签中都在城军。
</p><p>
金杀河南陈言人郝赞。
</p><p>
蒙古主复遣其子卓沁、察罕台、谔格德依分徇云内、东胜、武、朔等州，下之。
于是德兴府、弘州、昌平、怀来、缙山、丰润、密云、抚宁、集宁，东过平、滦，
南至清、沧，由临洪逾辽河，西南抵忻、代，无不残破。
</p><p>
金赫舍哩执中之弃西京而还也，至蔚州，擅取辟库银五千两及衣币诸物，夺官
民马与从行人，入紫荆关，杀涞水令。至中都，金主皆不问，以为右副元帅。执中
益无所忌惮，自请兵二万北屯宣平。金主与之三千，令屯妫州，执中不悦。
</p><p>
金平章政事通志思忠，参知政事完颜承裕，坐覆全军，思忠除名，承裕责授咸
平路兵马总管，将士以其罚轻，益不用命。
</p><p>
金益都人杨安国，少无赖，以鬻鞍材为业，市人呼为杨鞍儿，遂自名杨安儿。
泰和中，金人南侵，山东无赖往往相聚剽掠，命州县招捕之。安儿时为群盗，亦请
降，隶名军中，累官至防御使。及蒙古兵薄中都，诏诏铁亢敢战军，得千馀人，以
唐古哈达为都统，安儿副之，以戍边。安儿至鸡鸣山，不进，金主驿召问状，安儿
乃曰：“平章、参政军数十万在前，无可虑者。屯聚鸡鸣山，所以备间道透漏者耳。”
金主信之。安儿亡归山东，与张汝楫聚党攻劫州县，杀掠官吏，山东大扰。
</p><p>
夏人数扰邠、岐，金陕西安抚使檄同知转运使事韩玉以凤翔总管判官为都统府
募军，旬日得万人，与夏人战，败之。时夏兵方围平凉，又战于北原，夏人疑大军
至，解去。当路者忌其功，驿奏玉与夏人有谋，金主疑之，使使者授玉河平府节度
副使，且觇其军。
</p><p>
先是华州李公直，以中都被围，谋举兵入援，而玉恃其军为可用，亦欲为勤王
之举，乃传檄州县云：“事推其本，祸有所基。始自贼臣，私容奸赂，继缘二帅，
贪固威权。”又云：“裹粮坐费，尽班血于生灵；弃甲复来，竭资储于国计。要权
力而望形势，连岁月而守妻孥。”又云：“人谁无死，有臣子之当然；事至于今，
忍君亲之弗顾！勿谓百年身后，虚名一听史臣；只如今日目前，何颜再居人世！”
公直军行有日，有违约者，辄以军法从事，京兆统军因谓公直据华州反，遣都统杨
珪袭杀之。公直曾为书约玉，玉不预知，其书为安抚所得；及使者觇玉军，且疑预
公直之谋，即实其罪。玉囚死于华州。
</p><p>
十二月，辛巳，奉议郎张鎡，坐扇摇柄本，除名，象州羁管。鎡，俊之孙也。
初，史弥远欲去韩侂胄，鎡预其谋，方议所以处侂胄，鎡曰：“杀之足矣。”弥远
语人曰：“真将种也！”心忌之，至是乃构以罪。
</p><p>
癸未，以会子折阅不行，遣官体访江、浙诸州。
</p><p>
著作佐郎真德秀轮对，因论灾异曰：“近岁以来，旱蝗频仍，饥馑相踵。陛下
严恭寅畏，不敢荒宁，忧闵元元，形于玉色，上天降康，遂以有年，亦足以观感格
之诚矣。而比者乾度告愆，星文示异。夫宫庭屋漏之邃，起居动作之微，一念方萌，
天已洞监。陛下诚能守兢业之志，防慢易之私，孜孜履行，屡省无怠，则将不待善
言之出，而有退舍之感矣。况今年虽告稔，民食仅充，然荐饥之馀，公私并竭。如
人久病唉瘳，而血气未平，筋骨犹惫，药败扶伤，正须加意，朝廷之上，未可遽忘
矜恤之念也。间者内廷屡建醮事，固足以见陛下畏天之诚；然而修德行政者本也，
禬祷祈请者末也，举其末而遗其本，恐终不足以格天，矧今冬令已深，将雪复止，
和气尚郁，嘉应未臻，此古人所谓天有忧结未解，民有怨望未塞者也。”
</p><p>
著作郎李道传奏言“故侍讲硃熹，有《论语、孟子集注》、《大学、中庸章句》、
《或问》，学者传之，所谓择之精而语之详者。愿陛下诏有司取是四书，颁之太学，
使诸生以次诵习，俟其通贯浃洽，然后次第以及诸经，务求所以教育人材，为国家
用，且使四方之士，闻其风节，传其议论，得以慕而效之。”又言：“绍兴中，从
臣胡安国尝欲请于朝，以邵雍、程颢、程颐、张载四人从祀孔子之庙。淳熙中，学
官魏掞之，言宜罢王安石父子勿祀而祀颢、颐兄弟。厥后虽诏罢安石之子雱，而它
未及行。儒者相与论说，谓宜推而上之，以及二程之师周敦颐。愿陛下诏有司，考
安国、掞之所尝言者，议而行之，上以彰圣朝崇儒正学之意，下以示学者所宗，其
益甚大，其所关甚重，非特以补祀典之阙而已。”会西府中有不喜道学者，未及施
行。
</p><p>
金签陕西两路汉军五千人赴中都。
</p><p>
金主命太子太保张行简、左丞相布萨端宿禁中，议军事。旋出端为南京留守。
</p><p>
是冬，蒙古主驻金之北境。
</p><p>
是岁，金贺瑞庆节使不至。

</p><p>
○宁宗法天备道纯德茂功仁文哲武圣睿恭孝皇帝嘉定五年（金崇庆元年，蒙古
太祖七年）
</p><p>
春，正月，己巳，诏：“诸路通行两浙倍役法，著为令。”
</p><p>
壬申，赐李好义谥曰忠壮。
</p><p>
是月，金改元崇庆。
</p><p>
金右副元帅赫舍哩执中，请退军屯南口，或屯新庄，移文尚书省曰：“蒙古兵
来，必不能支。一身不足惜，三千兵为可忧，十二关、建春、万宁宫且不保。”金
主恶其言，下有司按问，诏数其十五罪，罢归田里。
</p><p>
蒙古攻云中、九原诸郡，拔之，进取哀州，金命招讨使赫舍哩纠坚、监军完颜
万努等援之。或谓纠坚曰：“蒙古新破抚州，方以所得赐其下，马牧于野，宜乘其
不备掩击之。”纠坚曰：“此危道也。不若马步俱进，为计万全。”乃遣其麾下舒
穆噜明安曰：“汝尝使北方，素识蒙古国主，其往问以举兵之由，不然，即诟之。”
明安至蒙古军中，如纠坚所教，俄请降，蒙古主命缚以俟，陈于貛儿觜。时金兵三
十万，号四十万，蒙古穆呼哩曰：“彼众我寡，弗力战，未易破也。”率敢死士，
策马横戈，大呼陷阵。蒙古主麾诸军并进，大败金兵，追至浍河，僵尸百里。
</p><p>
蒙古主召明安诘之曰：“尔何先詈而后降也？”明安对曰：“臣素有归志，向
为纠坚所使，恐其见疑，故如所言；不尔，何由瞻奉天颜？”蒙古主善其言，释之，
使领蒙古军抚定云中东、西两路。既而蒙古主欲休兵于北，明安谏曰：“金有天下
一十七路，今我所得，惟云中东、西两路而已。若置不问，待彼成谋，并力而来，
则难敌矣。且山前民庶，久不知兵，今以重兵临之，传檄可定。兵贵神速，岂宜犹
豫！”蒙古主然之，即命明安引兵而南。
</p><p>
蒙古兵围威宁，金防城千户刘伯林，逾城诣军门请降，蒙古主许之，遣还，即
以城降。伯林善骑射，为蒙古主所喜，问：“在金国居何官？”对曰：“都提控。”
即授以元职，命选士卒为一军，与乡导图哈同征讨、招降山后诸州。
</p><p>
二月，壬午，罢两淮军兴以来借补官。
</p><p>
诏成都路帅臣兼领叙州兵事。
</p><p>
三月，庚戌，马湖蛮酋米在请降。
</p><p>
先是四川制置大使知蛮不可致，遣兴元后军统制刘雄等将西兵土人，自嘉、叙
二州并进，又遣提刑司检法官安伯恕往叙州节制之。官军入蛮境，方战，有土丁断
小酋之首，蛮人惊溃，官军小捷。米在据羊山江之水囤，坚不肯降。囤在峻滩中，
官军不能至。安丙闻之，遗书李埴曰：“但声言伐木造大舟进攻水囤，则蛮自降矣。”
从之。米在果请降，令其徒数十诣寨纳款，安边司厚犒之。米在以堕马为词，终不
出。
</p><p>
戊辰，以久雨，诏大理、三衙、临安府、两浙州县决系囚。
</p><p>
金大旱。
</p><p>
金以御史大夫完颜承晖为参知政事，以参知政事孟铸为御史中丞。
</p><p>
时驸马都尉图克坦穆延与其父知大兴府南平干政事，大为奸利，承晖面质其非，
金主不问。南平益贵显用事，势倾中外，遣所亲诱治中李革以进取，革拒之。
</p><p>
金册李遵顼为夏国王，夏人旋攻葭州。金人方有蒙古之难，夏人乘其兵败，侵
掠边境，而通聘如故。
</p><p>
夏，四月，壬寅，诏：“自今告人从伪者，必指事实；诬告者坐之。”
</p><p>
五月，庚午，诏：“诸路坑冶，以通判、令、丞主之。”
</p><p>
癸酉，安南国王李龙A147卒，子昊旵嗣；寻卒，无子，以女昭圣主国事，其婿
陈日煚因袭取之。李氏自公蕴八传，凡二百二十馀年。
</p><p>
金武安军节度使致仕贾铉，起复参知政事，以完颜承晖为左丞。
</p><p>
金签陕西勇敢军二万人、射粮军一万人赴中都。括挟西马。以南京留守布萨端
为河南、陕西安抚使，提控军马。
</p><p>
金河东、陕西大饥，斗米钱数千，流殍满野。辽东招抚副使伊喇福僧出沿海仓
粟，先赈其民而后奏，金主优诏奖谕。
</p><p>
金泰安刘二祖兵起，寇掠淄、沂二州。
</p><p>
六月，乙酉，禁铜钱过江。
</p><p>
秋，七月，戊辰，以雷雨坏太庙屋，避殿，减膳。权直学士院真德秀上疏曰：
“臣博观经籍史传所志，自非甚无道之世，未闻震霆之惊及于宗庙者。鲁之展氏，
人臣耳，己卯之异，《春秋》犹谨书之。盖震霆者，上天至怒之威，宗庙者，国家
至严之地；以至怒之威而加诸至严之地，其为可畏也明矣。古先哲王，遇非常之变
异，则必应之以非常之德政，未偿仅举故事而已；今日避殿、损膳之外，咸无闻焉。
乃者孟秋之朔，流星示异，其占为兵，而上下恬然若不知闻，故相距才九日而震霆
之变作，天于我国家欲扶持而安全之，其心至惓惓也。臣愿陛下内揆之一身，外察
诸庶政，勉进君德，博通下情，深求致异召和之本，庶几善祥日应，咎征日消矣。”
</p><p>
八月，甲戌朔，命左右司置进状籍，察前断之冤抑者罪之。
</p><p>
金主以有兵事，罢万秋节之宴。
</p><p>
蒙古围金西京，元帅左都监鄂屯襄率师来援。蒙古主遣兵诱之密谷口，逆击之，
一军尽殪，襄仅以身免。蒙古主复攻西京，中流矢，乃解围去。遣萨巴勒使于金，
金人不礼之，既而悔之，议通和，未决。
</p><p>
舒穆噜额森言于蒙古主曰：“东京为金根本之地，荡其根本，中原可传檄而定。”
蒙古主然之。额森，故辽人，世为后族，辽亡，其祖率部落远徙。额森年十岁，从
其父问辽为金灭之事，即大愤曰：“儿能复之。”及长，勇力过人，善骑射，多智
略，豪服诸部，金人闻其名，徵为奚部长，即让其兄，遂深自藏匿，居北野山，射
狐鼠而食。至是归于蒙古。
</p><p>
九月，丙午，太白昼见。
</p><p>
己酉，有司上《续中兴礼书》。
</p><p>
辛未，罢沿海诸州海船钱。
</p><p>
是月，四川复榷石脚井盐。先是石脚井盐已闭，民有犯法私炼者，制置大使安
丙因复榷之。然盐既苦恶，率以抑售土人，则私贩肆行，民间不以为便。
</p><p>
蒙古察罕攻克金奉圣州。
</p><p>
冬，十月，辛巳，诏：“诸路总领官岁举可为将帅者，安抚、提刑司举可备将
材者二人。”
</p><p>
金曲赦西京、辽东、北京。
</p><p>
十一月，庚申，朝献景灵宫。辛酉，朝享太庙。壬戌，祀天地于圜丘，大赦。
</p><p>
金赈河东南路、南京路、陕西东路、山东西路、卫州旱灾。
</p><p>
十二月，丁丑，再蠲濠州租税一年。
</p><p>
壬午，诏诸路转运使参考州县新旧税籍，蠲其横增之数。
</p><p>
甲申，蒙古左帅哲伯攻金东京，不拔，即引去，获金使者，遣往谕之。部将索
济伦布哈曰：“东京，金旧都，备严而守固，攻之未易下，以计破之可也。请易服
与其使偕往说之，彼将不疑。俟其门开，继以大军赴之，则可克矣。”如其言，夜
袭克之。
</p><p>
金主闻抚、桓等州俱失，始思图克坦镒之言，叹曰：“早从丞相之言，不至是！”
继闻东京不守，语近臣曰：“我见丞相，耻哉！”
</p><p>
是冬，收兑旧会子，从湖广总领王釜之请也。
</p><p>
国子司业刘龠，请以硃熹《论语、孟子集注》立学；从之。龠又言：“两
淮之地，籓蔽江南，干戈盗贼之后，宜加经理，必于招集流散之中，就为足食足兵
之计。臣观淮东，其地平博膏腴，有陂泽水泉之利，而荒芜实多；其民劲悍勇敢，
习边鄙战斗之事，而安集者少。诚能经画郊野，招集散亡，约顷亩以授田，使无广
占抛荒之患；列沟洫以储水，且备戎马驰突之虞。为之具田器，贷种粮，相其险易，
聚为室庐，联以什伍，教以击刺，或乡为一团，里为一社，建其长，立其副，平居
则耕，有警则守，有馀力则战。”帝嘉纳之，进国之祭酒。
</p><p>
先是辽人耶律琉格仕金为北边千户，及蒙古主起兵朔方，金人疑辽遗民有它志，
下令：“辽民一户，以二女真户夹居防之。”琉格不自安，是岁，遁至隆安韩州，
纠壮士剽掠其地。州发卒追捕，琉格皆击走之，因与耶的合势募兵，数月，众至十
馀万，推琉格为都元帅，耶的副之，营帐百里，威震辽东。
</p><p>
蒙古主命按陈那衍、浑都古行军至辽，遇之，问所从来，琉格曰：“我契丹军
也，往附大国，道阻马疲，逗留于此。”按陈曰：“我奉命讨女真，适与尔会，庸
非天乎！然尔欲效顺，何以为信？”琉格乃率所部会按陈于金山，刑白马、白牛，
登高北望，折矢以盟。按陈曰：“吾还奏，当以征辽之责属尔。”
</p><p>
金遣完颜承裕帅军六十万，号百万，攻琉格，声言得琉格骨一两者赏金一两，
肉一两者赏银亦如之，仍世袭千户。琉格度不能敌，告急于蒙古。蒙古主命按陈、
孛都欢、阿鲁都罕引千骑会琉格，与金兵对陈于迪吉诺尔。琉格以侄安努为先锋，
横冲承裕军，大败之，以所俘辎重献。蒙古主召按陈还，而以楚特格副琉格屯其地。

</p><p>
○宁宗法天备道纯德茂功仁文哲武圣睿恭孝皇帝嘉定六年（金至宁元年、贞祐
元年，蒙古太祖八年）
</p><p>
春，正月，庚申，签书枢密院事宇文绍节卒，谥忠惠。
</p><p>
诏：“侍从、台谏、两省辟、帅守、监司各举一二人。”
</p><p>
二月，丁丑，太白昼见。
</p><p>
丙戌，有司进《吏部条法总类》。
</p><p>
乙未，诏：“宗室毋得与胥吏通姻。著为令。”
</p><p>
金知大名府乌古论谊谋不轨，伏诛。
</p><p>
三月，癸亥，参知政事楼钥罢。
</p><p>
太陰、太白与日并行，相去尽馀。
</p><p>
是春，耶律琉格自立为辽王，改元元统。
</p><p>
金以完颜弼为元帅左监军，扞御辽东。弼请“自募二万人为一军，万一京师有
急，亦可以回戈自救。今驱市人以应大敌，往则败矣。”金主曰：“我以东北路为
忧，卿言京师有急，何耶？就如卿言，我自有策。以卿皇后连姻，故相委寄，乃不
体朕意耶？”弼曰：“陛下勿谓皇后姻亲俱可恃也。”时提点内侍局、驸马都尉图
克坦穆延侍侧，弼意讥之。金主怒甚，顾谓穆延曰：“何不叱去。”穆延乃引弼起，
付有司，论以奏对无人臣礼。诏免死，杖一百，谪云内防御使。
</p><p>
夏，四月，丙子，以章良能参知政事。
</p><p>
甲午，复法科试经义法，杂流进纳人不与。
</p><p>
五月，癸亥，流星昼陨。
</p><p>
丁卯，以不雨，命大理、三衙、临安府决系囚。
</p><p>
戊辰，修庆元以来宽恤诏令。
</p><p>
是月，金改元至宁。陕西大旱。
</p><p>
初，金主将召赫舍哩执中至中都预议军事，左谏议大夫张行信上书曰：“执中
专逞私意，不循公道，蔑省部以示强梁，媚近臣以求称誉，骫法行事，妄害平民。
行院山西，出师无律，不战先退，擅取辟物，杖杀县令，屯驻妫川，乞移内地，其
谋略概可见矣。欲使改易前非，以收后效，不亦难乎？”行信，行简之弟也。丞相
图克坦镒亦以执中不可用，参知政事梁镗亦言其奸恶，乃止。
</p><p>
执中善结近幸，交口称誉，金主寻诏给半俸，预议军事。行信复谏曰：“伏闻
以执中老臣，欲起用之。人之能否，不在新旧，彼向之败，朝廷既知之矣；今又用
之，无乃不可乎！”乃寝其命。至是复用为右副元帅，领武卫军五千人，屯通玄门
外。
</p><p>
六月，丁丑，遣董居谊贺金主生辰。会金国乱，不至而还。
</p><p>
丁亥，复监司臧否守令及监司、郡守举廉吏所知。
</p><p>
丙辰，诏三衙、江上诸军主帅各举堪为将帅者二三人。
</p><p>
是月，金以户部尚书胥鼎、刑部王维为参知政事。
</p><p>
夏人破金之保安州及庆陽府。
</p><p>
秋，七月，金命左丞完颜纲行省于缙山。丞相图克坦镒使人谓纲曰：“果勒齐
驻兵缙山，甚得人心，士皆思奋，与其行省亲往，不若益兵为便。”纲既行，镒复
使人止之曰：“果勒齐措画已定，彼之功，即行省之功也。”纲不从。
</p><p>
蒙古兵克宣德府，遂攻德兴府。皇子图垒、驸马齐奇先登，拔之。蒙古主进至
怀来，金副统军王檝守隘，鏖战三日，兵败，见执。完颜纲、果赫麑湽勒齐复以
师拒战于缙山，蒙古兵击败之，僵尸四十馀里。蒙古乘胜至北口。
</p><p>
王檝既见执，将就戮，神色不变。蒙古主问之曰：“汝曷敢抗我师！独不惧死
乎？”檝曰：“吾以布衣蒙恩，誓捐躯报国。今既偾军，得死为幸！”蒙古主义而
释之，授都统，佩以金符，令招集山西溃兵。檝，虢县人也。
</p><p>
金人恃居庸之塞，冶铁锢关门，布铁蒺藜百馀里，守以精锐。蒙古兵距关百馀
里不能前，乃召萨巴勒问计。萨巴勒曰：“从此而北，黑树丛中有间道，骑行可一
人，臣向尝过之。若勒兵衔枚以出，终夕可至。”蒙古主留克特卜齐与金军相持，
乃自简锐卒与哲伯潜发，令萨巴勒前导。日暮，入谷，黎明，诸军已在平地。疾驱
入紫荆口，金人犹睡，未知也。比惊起，仓卒逆战于五回岭，大败，流血被野。耶
律阿哈言于蒙古主曰：“好生乃圣人之大德，兴创之始，愿止杀掠以应天心。”蒙
古主纳之。进拔涿、易二州。辽人呼噜布勒等献北口，哲伯遂取居庸，与克特卜齐
会。
</p><p>
八月，己巳朔，诏诸路监司、帅臣举所部官吏之才行卓绝、绩用章著者。
</p><p>
庚午，知思州田宗范谋作乱，夔州路安抚司遣兵讨平之。
</p><p>
金右副元帅赫舍哩执中，与其党完颜绰诺、富察禄锦、乌库哩道喇等谋作乱。
会金主以蒙古兵日近，而执中日务驰猎，不恤军事，遣使责之。使者至，执中方饲
鹞，掷杀之，遂妄称知大兴府图克坦南平及其子驸马都尉穆延谋反，奉诏入讨。南
平姻家福哈别将兵屯城北，执中以好语招而杀之，夺其兵。壬辰，自通玄门入，先
遣一骑驰抵东华门，大呼曰：“达勒达至北关，已接战矣！”既又遣一骑往，亦如
之。乃使其党图克坦金寿召南平，南平行至广陽门，执中手槍刺之堕马，金寿斫杀
之，并杀穆延。符宝祗候善延、护卫十夫长完颜实古讷闻乱，遽召汉军五百人赴难，
与执中战，不胜，皆死之。
</p><p>
执中至东华门，门闭，金主遣其子蒋王持诏书投于门下，募能杀执中者，白身
除大兴尹，世袭千户，军民无应者。
</p><p>
执中欲纵火焚门，护卫色埒奇尔开门纳之。执中进至大安殿，金主遥呼曰：
“圣主令臣何往？”执中曰：“归旧邸耳。”金主退人后宫。执中尽以其党易宿卫，
自称监国都元帅，居大兴府，陈兵自卫。夜，召声妓，与其党会欢，明日，以兵逼
金主出居卫邸。
</p><p>
执中欲封拜其党，令黄门入宫收玺。尚宫左夫人郑氏掌宝玺，拒之曰：“玺，
天子所用，呼沙呼人臣，取将何为？”黄门曰：“今天时大变，主上且不保，何有
一玺！御侍当思自脱计。”郑氏厉声骂曰：“若辈宫中近侍，恩遇尤隆，君难，不
以死报，反为逆竖夺玺耶？我可死，玺必不与！”遂瞑目不语，黄门出。执中卒取
宣命之宝，除拜其党数十人。召孟铸、张行信至大兴府，问曰：“汝辈向来弹我者
耶？”铸等各以正言对，执中乃遣之出，曰：“且须后命。”
</p><p>
丞相图克坦镒，时以坠马伤足在告，闻难作，命驾将入省，或告之曰：“省爱
皆以军士守之，不可入矣。”少顷，军士索人于闾巷，镒乃还第。
</p><p>
执中欲僭位，召礼部令史张好礼，欲铸监国元帅印。好礼曰：“自古无异姓监
国者。”执中乃止。以镒人望，乃诣镒访之。镒从容谓曰：“升王，章宗之兄，显
宗长子，众望所属，元帅决策立之，万世之功也。”执中默然。乃遣宦者李思中弑
金主于邸。
</p><p>
时完颜纲将兵在外，执中使纲子安和作家书，使亲信人召纲。纲至，囚之悯忠
寺。旋押至市口，数以失四州、败缙山之事，杀之。因尽撤沿边诸军赴中都、平州
骑兵屯蓟州以自重。遣图克坦铭等迎升王从嘉于彰德。甲辰，至中都，即皇帝位。
拜执中太师、沿书令、元帅，封泽王。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86660.html' class='pagedaohang'>【上一篇】<i>:卷第一百六十 【宋纪一百六十】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86658.html' class='pagedaohang'>【下一篇】<i>：卷第一百五十八 【宋纪一百五十八】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>