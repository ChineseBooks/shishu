<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第四十七 【宋纪四十七】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第四十七 【宋纪四十七】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86772.html' class='pagedaohang'>【上一篇】<i>:卷第四十八 【宋纪四十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86770.html' class='pagedaohang'>【下一篇】<i>：卷第四十六 【宋纪四十六】</i></a></span>
</ul>
<div class="articleContent" id="articleContent"> <p>
起阏逢涒滩八月，尽旃蒙作噩九月，凡一年有奇。


</p><p>
○仁宗体天法道极功全德神文圣武睿哲明孝皇帝庆历四年（辽重熙十三年）
</p><p>
八月，辛卯，命参知政事贾昌朝领天下农田，范仲淹领刑法，事有利害，其悉
条上。
</p><p>
初，仲淹建议：“周制，三公分兼六官之职，汉以三公分部六卿，唐以宰相分
判六曹。今中书，古天官冢宰也；枢密院，古夏官司马也。四官散于群有司，无三
公兼领之重，而二府惟进擢差除，循资级，议赏罚，检用条例而已。上不专三公论
道之任，下不专六卿佐王之职，非法治也。臣请仿前代，以三司、司农、审官、流
内铨、三班院、国子监、太常、刑部、审刑、大理、群牧、殿前马步军司，各委辅
臣兼判其事，凡创置新规，更改前弊，官吏黜陟，刑法轻重，有利害者，并从辅臣
予夺；其事体大者，二府佥议奏裁。臣愿自领兵赋之职，如其无补，请先黜降。”
章得象等皆以为不可，久之乃降是命，然卒不果行。
</p><p>
甲午，以枢密副使富弼为河北宣抚使。先是辅臣奏事垂拱殿，帝曰：“契丹主
受礼云州，将袭我河东，两府宜设备。”弼退而上言：“河北平坦，河东险阻，河
北富实，河东空乏，河北无备，河东有备，契丹必不舍河北而袭河东。臣近奏河北
守御之策，乞守要郡，自行其事，不惟训兵备敌以安元元，至于身羞国耻，庶几可
刷。”于是命弼宣抚河北。其实弼欲出避谗谤也。
</p><p>
保州巡检司云翼卒拥都监韦贵据城叛，知州刘继宗渡城濠溺水死。知广信军刘
贻孙与走马承受宋有言临城谕之，叛兵有欲降者，计未决，而诸路各进兵来讨，遂
复固守拒命。
</p><p>
戊戌，以右正言余靖为回谢使，使于辽，其复书略曰：“若以元昊于北朝失事
大之体，则自宜问罪。或谓元昊于本朝稽效顺之故，则何烦出师！矧延州昨奏，元
昊已遣杨守素将誓文入界，傥不依初约，则犹可沮还；如尽遵承，则亦难却也。”
</p><p>
以右正言、知制诰欧陽修为河北都转运案察使。帝谕修曰：“勿为久居计，有
事第言之。”修对以谏官乃得风闻，今在外，使事有指，越职，罪也。帝曰：“事
苟宜闻，不可以中外为辞。”谏官蔡襄、孙甫奏留修，不许。
</p><p>
以余靖知制诰，仍知谏院；以知谏院蔡襄直史馆，同修起居注。
</p><p>
诏入内供奉官刘保信往视保州兵乱。
</p><p>
庚子，命右正言田况度视保州，仍听便宜行事。
</p><p>
壬寅，降敕榜招安保州叛军，仍诏知雄州王德基牒报北界，恐缘边人户惊扰也。
</p><p>
甲寅，朝议以诸道兵集保州城下，未有统辖，因诏宣抚使富弼促行，往节制之。
再降敕榜招安，仍令田况等且退兵，选人赍敕入城，若遂开门，即一切抚存；如尚
拒命，则益兵进攻，其在营同居骨肉，无老幼皆戮之。
</p><p>
先是知定州王果率兵趋保州，攻城甚急，会有诏招安，贼不肯降，登陴呼曰：
“得李步军来，我降矣。”李步军，谓昭亮也。诏遣昭亮。是日，昭亮至，与况同
谕贼，贼终未信。右侍禁洛陽郭逵径逾壕诣城下，谓贼曰：“我班行也，汝下索，
我就汝语。”贼乃下索，即援之登城，谓贼曰：“朝廷知乱不由汝，由官吏遇汝不
以理。今赦汝罪，又以禄秩赏汝，使两制大臣奉诏书来谕汝，汝何疑！”贼皆相顾
动色曰：“果如此乎？”乃更召其所知数人登城。贼信之，争投兵下城，降者一千
馀人，遂开门纳官军。其造逆者四百二十九人，况具得其姓名，令杨怀敏率兵入城，
悉坑杀之。降卒二千馀人，悉分隶诸州宣抚使。富弼恐后生变，与都转运使欧陽修
相遇于内黄，夜半，屏人谋，欲使诸州同日诛之。修曰：“祸莫大于杀已降，况胁
从乎？既非朝命，诸州有一不从，为变不细。”弼悟，乃止。
</p><p>
乙卯，帝谓辅臣曰：“如闻诸路转运案察、提点刑狱司发擿所部官吏细过，务
为苛刻，可降敕约束之。”先是监察御史刘湜言：“转运使掎摭州县，苛束官吏，
人不得骋其材。”包拯言：“诸道转运使自兼案察及置判官以来，体量部下官吏，
颇伤烦碎。欲乞于郊禋赦书内特行约束，凡官吏先被体量者，情非故犯，咸许自新。”
于是降敕约束诸路案察使，备载台官所上之言。
</p><p>
欧陽修奏曰：“自差诸路案察，虽未有大效，而老病昏昧之人，望风而惧，近
日致仕者渐多，州县方欲澄清，而朝廷自沮其事。乞令两府召台官上言者至中书，
问其何路案察之人因挟私怒，苟有迹状，乞下所司辨明，若实无人，乃是妄说。其
近降答刂子，乞赐抽还，不使四方见朝廷自沮案察之权，而为贪赃老缪之吏所快。”
</p><p>
先是夏遣使朝于辽，辽主怒其对不以情，羁之。丁巳，夏复遣使来，辽主询以
事宜，又不实对，辽主笞之。
</p><p>
戊午，诏：“自今除台阑官，毋得用见任辅臣所荐之人。”
</p><p>
徙知沧州刘涣知保州。涣至逾月，云翼军又谋反，涣以单骑至，械其首恶，诛
之，一军帖然。
</p><p>
九月，辛酉，田况奏保州平。壬戌，诏：“保州官吏死乱兵而无亲属者，官为
殡敛；战殁兵官并优恤；民田蹂践者蠲其租。”
</p><p>
河北都转运案察使、天章阁待制张日之落职知虢州。缘边都巡检杨怀敏尝领兵
至保州，特免罚。初，日之闻保州乱，自魏驰至城下，召诸部将分攻城，使人谓怀
敏曰：“不即来，当以军法从事。”既至，就坐，又以兵自卫，日皿之斥去之，故
怀敏深恨日之，尝密奏：“杀日之则贼降矣。”富弼力为日之辨，帝意解，犹坐前
事落职。
</p><p>
戊辰，寿州言太尉致仕申国公吕夷简卒。帝涕下曰：“安得忧公忘身如夷简者！”
赠太师，中书令，谥文靖。夷简当国柄最久，虽数为言者所诋，帝眷倚不衰。然所
斥士旋复用，其于天下事屈伸舒卷，动有操术。后配食庙庭。始，王旦奇夷简，谓
王曾曰：“君其善交友之。”卒与曾并居相位。后曾家请御篆墓碑，帝因惨然思夷
简，书“怀忠碑”三字以赐之。
</p><p>
庚午，平章事兼枢密使晏殊，罢为工部尚书，知颍州。殊初入相，擢欧陽修等
为谏官，既而苦其数论事，或面折之，及修出为河北都转运使，谏官奏留修，不许。
孙甫、蔡襄遂言：“庄懿诞生圣躬，为天下主，而殊被诏讠志庄懿墓，没而不言。”
又奏论殊役官兵治僦舍以规利。殊坐是黜。然殊以庄献方临朝，故讠志不敢斥言。
而所役兵乃辅臣例宣借者，又役使自其甥杨文仲，时谓非殊之罪云。
</p><p>
壬申，参知政事贾昌朝言：“用兵以来，天下民力颇困，请下诸路转运司，毋
得承例折变，科率物色；其须科折者，并奏听裁。即有宣敕及三司移文而于民不便
者，以闻。”从之。
</p><p>
辽主亲征元昊，会大军于九十九泉，以太弟重元、北院枢密使韩国王萧惠将先
锋兵，东京留守赵王萧孝友率师以从。
</p><p>
丙子，以荆湖南路体量安抚王丝为广南东路转运案察使兼本路安抚。丝在湖南
凡十月，蛮既衰息，乃徙广东。
</p><p>
丁丑，元昊复遣杨守素来议事。
</p><p>
甲申，以枢密使、吏部侍郎杜衍同中书门下平章事兼枢密使。衍务裁侥幸，每
内降恩，率寝格不行，积诏至十数，辄纳帝前。谏官欧陽修入对，帝曰：“外人知
杜衍封还内降邪？凡有求于朕，每以衍不可告之而止者，多于所封还也。”
</p><p>
以参知政事贾昌朝充枢密使，资政殿学士、知青州陈执中为参知政事。
</p><p>
先是傅永吉以诛王论故骤迁，得入见，帝面奖之，永吉谢曰：“臣非能有所成
也。皆陈执中授臣节度，臣奉之，幸有成耳。”因极言执中之美。未几，帝谓宰相
曰：“执中在青州久，可召之。”遂召执中参知政事。于是谏官蔡襄、孙甫等争言
执中刚愎不学，不可任以政。帝命中使赍敕告即青州赐之，且谕意曰：“朕用卿，
举朝皆以为不可；朕不惑人言，力用卿耳。”明日，谏官上殿，帝作色迎谓之曰：
“岂非论陈执中邪？朕已召之矣。”谏官乃不敢言。
</p><p>
丁亥，宴宗室太清楼，射于苑中。
</p><p>
初，元昊以誓表来上，其词曰：“两失和好，遂历七年，立誓自今，愿藏盟府。
其前日所掠将校民户，各不复还；自此有边人逃亡，亦无得袭逐，悉以归之。臣近
以本国城寨进纳朝廷，其栲栳、镰刀、南安、承平故地及它边境蕃、汉所居，乞画
中央为界，于界内听筑城堡。朝廷岁赐绢十三万匹，银五万两，茶二万斤，进奉乾
元节回赐银一万两，绢一万匹，茶五千斤，贺正贡献回赐银五千两，绢五千匹，茶
五千斤，中冬赐过服银五千两，绢五千匹，及赐臣生日礼物银器二千两，细衣著一
千匹，杂帛二千匹，乞如常数，无致改更。乞俯颁誓诏，世世遵承。傥君亲之义不
存，或臣子之心渝变，使宗祀不永，子孙罹殃。”冬，十月，庚寅，赐誓诏，谕国
人，藏书祖庙。
</p><p>
辛卯，太子太师致仕陈尧佐卒，谥文惠。
</p><p>
甲午，诏河北沿边安抚司械送辽驸马都尉刘三嘏至涿州。三嘏，六符之兄也，
尚同昌公主，与公主不谐，逃至广信军。辅臣议厚馆三嘏以砚其国陰事，谏官欧陽
修亦请留之。帝以问杜衍，衍曰：“中国主忠信，若违盟誓，纳叛亡，其曲在我。
且三嘏舍近亲而遁逃，谋身若此，恶足与谋国！”帝从衍言。辽人得三嘏，杀之。
</p><p>
知谏院蔡襄以亲老乞乡郡，己酉，授右正言、知福州。襄与孙甫俱论陈执中不
可执政，既不从，于是两人俱求出。而襄先得请，时甫使辽未还也。
</p><p>
范仲淹言：“麟、府二州，山川回环五六百里，皆蕃、汉人旧耕耘之地，自为
西贼所掠，今尚有三千馀人散处黄河东涯。自来所修堡寨，只是通得麟、府道路，
其四面别无城寨防守，边户至今不敢复业，粮草踊贵，官中大费钱帛籴买，河东百
姓又苦馈运。今二州之人皆愿修起城寨，若只以河西兵马粮草般移应用，自可办事。
况折氏强盛之时，府州只屯汉兵二千，今虽残破，兵马堂及万馀。如招辑蕃、汉人
户，从而安居，强人壮马又可得数千，却减屯汉兵，兹诚守御之长计也。”因奏张
亢得所增广堡寨，宜使就总其役。
</p><p>
诏既下，而明镐持不可，屡牒止亢。亢曰：“受诏置堡寨，岂可得经略牒而止
邪！”督役愈急。卒事，乃上章自劾，朝廷不问。蕃、汉归者数千户，岁减戍兵万
人，河外遂安。皇祐中，韩琦经略河东，按堡寨处，多北汉名将杨业所度者，益知
亢有远略云。
</p><p>
辽主之西征夏也，元昊上表谢罪，继遣使奏，欲收叛党以献。辛亥，进方物，
辽主命北院枢密副使萧革迓之。壬子，辽军于河曲，革言元昊亲率党项三部来，辽
主命革诘其纳叛背盟，元昊伏罪。赐酒，许以自新，遣之。
</p><p>
辽主欲还，萧惠曰：“元昊忘奕世恩，萌奸计，车驾亲临，不尽遍所掠。天诱
其衷，使彼来迎，天与不图，后悔何及！”辽主从之，督数路兵掩袭。夏人已有备，
诘旦，夏人列拒马于河西，蔽盾以立，惠击败之。夏师退，惠麾先锋及右翼邀之，
夏师千馀人突出。大风忽起，飞沙眯目，萧孝友一军先乱，夏人乘之，辽师大溃，
蹂践而死者不可胜计。驸马萧呼敦为所执，辽主单骑突出，几不得脱，元昊命勿追。
</p><p>
桂陽蛮降，授蛮酋三人奉职。
</p><p>
直集贤院兼国子监直讲石介通判濮州。富弼等出使，谗谤益多，人多指目介，
介不自安，遂求出。
</p><p>
元昊遣使如辽，以先被执者来归，辽主命所留夏使亦归其国。
</p><p>
十一月，戊午朔，司天言日当食不食。
</p><p>
辛酉，辽主第将校功罪，欲诛萧孝友，以太后救免。
</p><p>
壬戌，以西界内附香布为团练使。
</p><p>
甲子，监进奏院刘巽、集贤校理苏舜钦，并除名勒停；直龙图阁兼天章阁侍讲、
史馆检讨王洙，落侍讲、检讨，知濠州；集贤校理刁约通判海州，江休复监蔡州税，
王益柔监复州税，并落校理；降太常博士周延隽为秘书丞，集贤校理章岷通判江州，
直集贤院、同修起居注吕溱知楚州，殿中丞周延让监宿州税，馆阁校勘宋敏求签署
集庆军节度判官事，将作监丞徐绶监汝州叶县税。益柔，曙之子；敏求，绶之子也。
</p><p>
先是杜衍、范仲淹、富弼等同在政府，多引用一时闻人，欲更张庶事，御史中
丞王拱辰等不便其所为。而舜软乃仲淹所荐，其妻又衍女，舜钦年少能文章，议论
稍侵权贵。会进奏院祠神，舜钦循例用鬻故纸公钱，召妓乐，会宾客，拱辰廉得之，
讽其属鱼周询、刘元瑜等劾奏，因欲摇动衍。事下开封府劾治，于是舜钦及巽俱坐
自盗除名，洙等同时斥逐。拱辰等喜曰：“吾一举网尽之矣！”
</p><p>
狱事起，枢密副使韩琦言于帝曰：“昨闻宦者操文书逮捕馆职甚急，众听纷骇。
舜钦一醉饱之过，止可付有司治之，何至是！”帝悔见于色。
</p><p>
益柔亦仲淹所荐，拱辰既劾奏，宋祁、张方平又助之，力言益柔作傲歌，罪当
诛，盖欲因益柔以累仲淹也。章得象无所可否，贾昌朝陰主拱辰等议。及辅臣进对，
琦独言：“益柔少年狂语，何足深治！天下大事固不少，近臣同国休戚，置此不言，
而攻一王益柔，此其意有所在，不特为傲歌也。”帝悟，稍宽之。
</p><p>
时两府合班奏事，琦必尽言，事虽属中书，琦亦对帝陈其实，同列尤不悦，帝
独识之，曰：“韩琦性直。”
</p><p>
丁卯，辽改云州为西京。
</p><p>
己巳，诏曰：“朕昃食厉志，庶几治古。而承平之敝，浇竞相蒙，人务交游，
家为激讦，更相附离，以沽声誉，至陰招贿赂，陽托荐贤。又，案察将命者，悉为
苛刻，构织罪端，奏鞫纵横，以重多辟。至于属文之人，类亡体要，底斥前圣，放
肆异言，以讪上为能，以行怪为美。自今委中书、门下、御史台采察以闻。”
</p><p>
范仲淹上表乞罢政事，知分阝州，诏不许。
</p><p>
知潞州尹洙上疏言：“去年朝廷擢欧陽修、余靖、蔡襄、孙甫相次为谏官，臣
甚庆之，所虑者任之而不能终耳。夫今世所谓朋党，甚易辨也。陛下试以意所进用
者姓名询于左右曰：某人为某人称誉；必有对者曰：此至公之论。异日其人或以事
见疏，又询于左右曰：某人为某人营救；必有对者曰：此朋党之言。昔之见用，此
一臣也。今之见疏，亦此一臣也，其所称誉与营救一也。然或谓之公论，或谓之朋
党，是则公论之与朋党，常系于上意，不系于忠邪也。惟圣明裁察！”
</p><p>
诏如天禧故事置谏官六员。
</p><p>
己卯，改上庄穆皇后谥曰章穆，庄献明肃皇太后曰章献明肃，庄懿皇太后曰章
懿，庄怀皇后曰章怀，庄惠皇太后曰章惠。先是礼官言：“旧制，后谥皆冠以帝谥，
孝字连太祖谥，德字连太宗谥；唯真宗诸后不然，请改庄为章。至是始用其议。
</p><p>
庚辰，朝享景灵宫。时雨雪连日，至是大霁。辛巳，享太庙、奉慈庙。壬午，
合祭天地于圜丘，大赦。复西京、河陽府所废县。京西、湖南、北经贼剽劫处，第
蠲其租。
</p><p>
十二月，己丑，辽主如西京。
</p><p>
壬辰，加恩百官。左千牛卫大将军宗敏，缘郊恩请封所生母范氏，许之。宗室
得封所生母自宗敏始。宗敏，信安郡王允宁子也。
</p><p>
乙未，遣祠部员外郎张子奭等册元昊为夏国主，更名曩霄，约称臣，奉正朔，
改所赐敕书为诏而不名，许自置官嘱。使至京，就驿贸易，燕坐朵殿。朝廷遗使至
其国，相见以宾客礼。置榷场于保安军及高平寨，第不通青盐。子奭既行，寻有诏
即所在止之，候契丹使至别议。富弼深言其不便，曰：“若北使未至而子奭先去，
天下共知事由我出。若候北使至方行，则是以讲和之功归于契丹。万一北使知我尚
未封册，词或不顺，又不可却拒元昊而曲就契丹。如此，则是朝廷举动坐为契丹所
制，而又前后反覆，大为元昊所薄矣。优乞断自宸衷，速令子奭行封册之典。”
</p><p>
己亥，高丽遣使贡于辽。
</p><p>
环、原之间，属羌有敏珠尔、密藏、康诺三族最大，素号强梗。其北有二川，
交通西界，宣抚使范仲淹，议筑古细腰城断其路。于是檄知环州种世衡与知原州蒋
偕共主其事。世衡时卧病，即日起兵，会偕于细腰，使甲士昼夜筑城，先遣人以计
款羌人，果不来争。又召三族酋长犒之，谕以官筑此城，为汝御寇。三族既出不意，
又亡外援，因遂服从。城成而世衡卒。世衡在边数年，积谷通货，所至不烦县官，
益兵增馈，善抚士卒，得人死力。及卒，羌猷朝夕临者数日，青涧及环人皆画象祠
之。
</p><p>
仲淹复檄蒋偕筑堡大虫巉，堡未完而为敏珠尔、密藏伺间邀击，偕辄从间道遁
归，伏经略使庭下请死。王素将赦其罪，令复往毕功以自赎，狄青曰：“偕轻而无
谋，往必更败。”素曰：“偕死则部署行矣。”青乃不敢言。偕卒完所筑堡，致其
酋长而还。
</p><p>
戊申，夏释萧呼敦归于辽。时辽都监耶律哈哩济方以贺生辰来使，馆于白沟驿。
及设宴，优人嘲萧惠河西之败，哈哩济曰：“胜负兵家常事。我嗣圣皇帝俘石重贵，
至今兴中有石家寨。惠之一败，何足较哉！”后辽主闻之，曰：“优伶失词，何为
伤两家交好？”鞭哈哩济二百，免其官。
</p><p>
辛亥，置保安、镇戎军榷场。

</p><p>
○仁宗体天法道极功全德神文圣武睿哲明孝皇帝庆历五年（辽重熙十四年）
</p><p>
春，正月，庚申，辽以侍中萧虚烈为南院统军使，封辽西郡王。
</p><p>
己巳，三司言更造锡庆院乏财费多，而北使锡宴之所不可阙；诏复以太学为锡
庆院如故，别择地建太学。
</p><p>
庚午，辽主如鸳鸯泺。
</p><p>
甲戌，以秘阁校理孙甫知邓州。
</p><p>
先是甫言陈执中，不听，数请补外。帝尝问丁度：“用人以资与才孰先？”度
对曰：“承平宜用资，边事未平宜用才。”甫又劾奏：“度所言盖自求大用，请属
吏。”帝谕辅臣曰：“度在侍从十五年，数论天下事，未尝及私，甫安从得是语！”
度知甫所奏误，力求与甫辨。宰相杜衍以甫方使辽，寝其奏，度深衔之，且指甫为
衍门人。及甫自辽还，亟命出守。度侍经筵岁久，帝每以学士呼之而不名。尝问蓍
龟占应之事，对曰：“卜筮，圣人之所为，要之一技而已，不若以古之治乱为监也。”
</p><p>
罢河东、陕西诸路招讨使。
</p><p>
乙亥，复置言事御史，以殿中侍御史梅挚、监察御史李京为之。
</p><p>
丙子，辽遣使来告讨夏人回。
</p><p>
辽主之归自伐夏也，留耶律仁先镇边，未几，召为契丹为宫都部署。仁先奏复
王子班郎君及诸宫杂役，从之。时夏人乞款，辽主以其前后反覆，命左伊勒希巴萧
迪里往觇诚否。迪里因为夏主陈述祸福，听命，乃还。
</p><p>
赐润州草泽邵餗号冲素处士，知州王琪荐餗守道丘园，素有节行故也。餗上表
固辞，许之。
</p><p>
甲申，夏遗使进鹘于辽。
</p><p>
乙酉，以参知政事范仲淹知邠州兼陕西四路缘边安抚使，枢密副使富弼为京东、
西路安抚使、知郓州。
</p><p>
仲淹、弼既出使，谗者益甚，两人在朝所施为亦稍沮止，独杜衍左右之。帝颇
惑谗言，仲淹愈不自安，因疏乞罢政事。帝欲听其请，章得象曰：“仲淹素有虚名，
一请遽罢，恐天下谓轻黜贤臣，不若且赐诏不允。若仲淹即有谢表，是挟诈要君，
乃可罢也。”帝从之。仲淹果表谢，帝愈信得象言。于是弼自河北还，将及国门，
右正言钱明逸希得象等意，言：“弼更张纷扰，凡所推荐，多挟朋党，所爱者尽意
主张，不附者力加排斥，倾朝共畏，与仲淹同。”又言：“仲淹去年受命宣抚河东、
陕西，闻有诏戒励朋党，心惧张露，称疾乞医；才见朝廷别无行遣，遂拜章乞罢政
知邠州，欲固己位以弭人言，欺诈之迹甚明，乞早废黜。”疏奏，即降诏罢仲淹、
弼。
</p><p>
是夕，并锁学士院草制罢衍，而衍不知也。陈执中在中书，数与衍异议，而蔡
襄、孙甫之乞出也，事下中书。甫本衍所举用，于是中书共为奏言：“谏院今阙人，
且留甫等供职。”既奏，帝颔之。衍退归，即召吏出答刂子，令甫等供职。衍及得
象既署，吏执答刂子诣执中，执中不肯署，曰：“向者上无明旨，当复奏，何得遽
尔！”吏还白衍，衍取答刂子焚之。执中因谮衍曰：“衍党二人，欲其在谏院，及
臣觉其情，遂焚答刂子以灭迹。”帝入其言。丙戌，衍罢为尚书左丞、知兗州，制
辞略曰：“自居鼎辅，靡协岩瞻，颇彰朋比之风，难处咨谋之地。”学士承旨丁度
笔也。
</p><p>
枢密使、工部侍郎贾昌朝，依前官平章事兼枢密使，宣徽南院使兼枢密副使王
贻永为枢密使，资政殿学士、知郓州宋庠参知政事。帝既罢范仲淹，问章得象：
“谁可代者？”得象荐庠弟祁，帝雅意属庠，乃复召用。
</p><p>
以翰林学士权知开封府吴育、龙图阁直学士知延州庞籍并为枢密副使。育初尹
开封，范仲淹在政府，因白事，数与仲淹迕。既而仲淹安抚河东，有奏请，多为当
国者所沮，育独取可行者固执行之。
</p><p>
二月，戊子朔，分遣内臣往诸路选汰羸兵，诸州宣毅军过三百人者无得更募，
用韩琦议也。
</p><p>
辛卯，诏曰：“比京朝官因人保任，始得叙迁。朕念廉士或不能以自进，其罢
之。”时监察御史刘元瑜言：“近年考课之法，自朝官至员外郎、郎中、少卿监，
须清望官五人保任，方许磨勘，适长奔竞，非所以养士廉耻也。望酌祖宗旧规，别
定可行之制。”故降是诏。
</p><p>
康定初，元瑜尝言：“范仲淹以非罪贬，既复天章阁待制，宜在左右。尹洙、
余靖、欧陽修，皆坐朋党斥逐，此小人恶直丑正也。”及仲淹迹危，元瑜即希章得
象、陈执中意，起奏邸狱，劾窜陆经。又言：“前除夏竦为枢密使，谏臣数人摭其
旧过，召至都门而罢之。自兹以进退大臣为己任，以激讦陰私为忠直，荐延轻薄，
扇为朋比。近除两府，出自圣断，独党人以进用不出于己，议论哗然，臣恐复被疏
罢矣。前日孙甫荐叶清臣，毁丁度，效此也。”磨勘保任之法，实仲淹所建，仲淹
既黜，故元瑜亟奏罢之。
</p><p>
知制诰余靖言：“臣伏睹近降中书答刂子，今后臣僚奏荐子孙亲属，内长子、
长孙皆不拘年甲；诸子、诸孙须年十五已上，弟侄等并须年二十已上，方得奏荐；
所奏亲属，并须在五服内者，窃以朝廷推恩延赏，皆欲嗣续门户，其有老登郎署，
晚得职司，其亲子孙则限以年幼不得陈乞，乃旁廕疏远房从年长之人，是舍亲用疏，
遗近取远，殆非国家善善及子孙之意。臣亲弟年已及格，不碍新条；但缘年老臣僚
不得廕其亲子孙，旁奏疏属，于理不便。乞特降指挥，令不拘年甲，以广赏延之典。”
从之。
</p><p>
壬辰，夏国主曩霄初遣使来贺正旦。自是岁以为常。
</p><p>
戊戌，讲《诗》，起《鸡鸣》，尽《南山篇》。先是讲官不欲讲《新台》，帝
曰：“《诗》三百，皆圣人所删定。义存劝戒，岂当有避！”乃命自今讲读经史毋
得辄遗。
</p><p>
以兵部员外郎兼侍御史知杂事赵及权判吏部流内铨。初，铨吏匿员阙，与选人
为市，及奏阙至即榜之。吏部榜阙自及始。
</p><p>
诏陕西、河东经略司：“夏国虽复称臣，其令边臣益练军，毋得辄弛边备。其
城垒器甲，逐季令转运、提点刑狱司按察之。”从枢密副使吴育言也。
</p><p>
知制诰余靖言：“昨闻西人与契丹约和，寻复侵掠，恐契丹兵忿不解，又遣使
来告西伐，将命者不绝，蠹耗财用。臣今奉使契丹，欲先谕以元昊反覆小人，其去
就不足为两朝重轻，设或携叛，亦是常事，彼此只边上关报，更不专遣使臣。”从
之。
</p><p>
庚子，辽主驻撒刺泺。
</p><p>
乙巳，以马军都虞候公廨为太学。
</p><p>
庚戌，御迩英阁，进读《三朝经武圣略》，出阵图数本，并陕西僧所献兵器铁
浑拨，以示讲读官。
</p><p>
癸丑，桂陽监言唐和等复内寇。
</p><p>
三月，戊午，御迩英阁，讲《诗·匪风篇》曰“谁能烹鱼，溉之釜鬻”，帝曰：
“《老子》谓‘治大国若烹小鲜’，义与此同否？”丁度对曰：“烹鱼烦则碎，治
民烦则散。非圣学深远，何以见古人求治之意乎！”
</p><p>
杜衍、范仲淹、富弼既罢，枢密副使韩琦上疏言：“陛下用杜衍为相，方及一
百二十日而罢，必陛下见其过失，非臣敢议。范仲淹以夏人初附，自乞保边，朝廷
因而命之，固亦有名。至于富弼，天与忠义，昨使契丹，蹈不测之祸，以正辨屈强
敌，忘身立事，古人所难。去年秋，契丹点集大兵，声言讨伐元昊，朝廷未测虚实，
弼以河朔边备未完，又自请行，在外半年，经久御戎之术，固已畜于胸中。事毕还
朝，甫及都门，未得一陈于陛下之前，而责补闲郡，中外不知得罪之因。臣恐自此
天下忠臣义士，指弼为戒，孰肯为国家用？所损岂细哉！臣窃见近日李用和多疾，
陛下欲召李昭亮赴阙管殿前司事，而武臣中求一代昭亮者，皆难中选。臣谓陛下不
若因此改弼知定州，仍兼部署之职，遣一中使宣谕，令赴阙奏覆河北公事毕赴任，
俟其陛对，慰而遣之。弼素禀忠义，又感此恩，唯思效死，岂敢更以内外职任为意！
如此，则朝廷以北事专委弼，以西事专委范仲淹，使朝夕经营，以防二边之变，朝
廷实有所倚。”疏入，不报。而董士廉又诣阙讼水洛城事，辅臣多主之。琦不自安，
恳求补外。辛酉，琦罢枢密副使，加资政殿学士，知扬州。
</p><p>
甲子，广西转运使杜杞，言宜州蛮贼区希范平。杞初至真州，先遣急递以檄谕
蛮，听其自新。比至宜州，蛮无至者。杞得州校吴香及狱囚区世宏，脱其械，与衣
带，使入峒说谕，不听。乃勒兵攻破白崖、黄泥、九居山寨及五峒，焚毁积聚，斩
首百馀级，复环州。希范与蒙趕散走，杞使香趣趕出降。杞谓将佐曰：“蛮依险阻，
威不足制则恩不能怀，所以数叛。今特以穷蹙来降，后必复动，莫如尽杀之以绝后
患。”乃击牛马，为蔓陀罗酒，大会环州，坐中，伏兵发，禽诛七十馀人，取五藏
画为图，释尪病被胁与因败而降者百馀人。后三日，又得希范，醢之以遗诸谿洞。
</p><p>
丙子，诏礼部贡院增天下解额。贡院请以景祐四年、庆历元年科场取解进士人
数内，择一年多者令解，及二分为率，就试人虽多，所增人数各不过元额之半，总
诸州军凡增三百五十九人。诏遂为定额。
</p><p>
范仲淹既去，执政以新定科举入学预试为不便，且言诗赋声病易考，而策论汗
漫难知，祖宗以来，莫之有改，得人常多。帝下其议，有司请如旧法。乃诏曰：
“科举旧条，皆先朝所定，宜一切如故。前所更令，宜罢之。”
</p><p>
监察御史包拯言：“臣伏睹先降敕节文，应奏廕选人年二十五已上，遇南郊大
礼，限半年内许令赴铨投状，京官每年春季赴国子监投状，并差两制官于逐处考试，
内习词业者或论或诗赋，习经业者各专一经，试墨义等及格者，与放选注官及差遣。
自敕下之后，天下士大夫之子弟，莫不靡然向风，笃于为学，诏书所谓‘非惟为国
造士，是乃为臣立家’，实诲人育材之本也。近闻有臣僚上言，欲议罢去，则务学
者日以怠惰，一旦俾临民莅政，犹未能操刀而使之割也。或前条制有未尽事件，望
只令有司再加详定，依旧施行。”
</p><p>
枢密副使庞籍言曩霄已受封册，望早令延州、保安军立定封界。
</p><p>
甲申，诏：“师兴以来，陕西军士暴露良苦，民疲转饷。其降系囚罪一等，杖
笞释之；边兵赐缗钱；民去年逋负皆勿责，蠲其租税之半。麟、府州尝为羌所寇掠，
除逋负视此。进士一举、诸科两举，并与免今年取解。”
</p><p>
丙戌，罢人粟授官，从殿中丞张庚所请也。
</p><p>
是月，欧陽修上疏曰：“臣闻士不忘身，不为忠信；言不逆耳，不为谏诤。伏
见杜衍、韩琦、范仲淹、富弼等，皆陛下素所委任之臣，一旦相继而罢，天下士皆
素知其可用之贤，不闻其可罢之罪。臣职虽在外，事不审知，然臣窃见自古小人谗
害忠贤，其识不远，欲广陷良善，则不过指为朋党，欲摇动大臣，则必须诬以专权。
其故何也？夫去一善人而众善人尚在，则未为小人之利。欲尽去之，则善人少过，
难为一二求瑕，惟指以为朋党，则可一时尽逐。至如大臣已被知遇而蒙信任者，则
不可以它事动摇，惟有专权是人主之所恶，故须此说方可倾之。臣料衍等四人各无
大过，而一时尽逐，弼与仲淹委任既深，而忽遭离间，必有朋党专权之说，上惑圣
聪。臣请详言之：
</p><p>
“昔年仲淹以忠言闻于中外，天下争相称慕，当时奸臣诬作朋党，犹难辨明。
自近日陛下擢此数人并在两府，察其临事，可以辨也。盖衍为人清审而谨守规矩，
仲淹则恢廓自信而不疑，琦则纯正而质直，弼则明敏而果锐，四人性既不同，所见
各异，故议事多不相从。如衍欲深罪滕宗谅，仲淹力争而宽之；仲淹谓契丹必攻河
东，请急修边备，弼力言契丹必不来；又如尹洙亦号仲淹之党，及争水洛城事，琦
则是洙而非刘沪，仲淹则是刘沪而非洙。此四人者，可谓公正之贤也，平居则相称
美，议事则廷争无私，而小人谗为朋党，可谓诬矣。
</p><p>
“臣闻有国之权，诚非臣下所得专。夫权者，得名位则可行，故行权之臣，必
贪名位。自陛下召琦与仲淹于陕西，琦等让至五六，陛下亦五六召之。弼三命学士，
两命枢密副使，每一命未尝不恳让愈切，而陛下用之愈坚。臣但见避让太繁，不见
其专权贪位也。及陛下坚不许辞，方敢受命，然犹未敢别有所为。陛下开天章阁，
召而赐坐，授以纸笔，使其条列，然众人避让，弼等亦不敢独有所建。又烦圣慈出
手诏，指定姓名，专责其条列大事而行，行之已久，冀其有效。弼性虽锐，然亦不
敢自出意见，但举祖宗故事，请陛下择而行之。自古君臣相得，一言道合，遇事而
行，更无推避。弼等蒙陛下委任，督责丁宁，而犹迟缓自疑，作事不果，然小人巧
谮，已曰专权，岂不诬哉！
</p><p>
“至如两路宣抚，国朝累遣大臣，况中国之威，近年不振，故元昊叛逆一方，
劳困及于天下，契丹乘衅违盟，书词侮慢，陛下但以边防无备，屈志买和。弼等见
中国累年侵陵之患，感陛下不次进用之恩，各自请行，力思雪耻，沿山傍海，不惮
勤劳，欲使武备再修，国威复振。臣见弼等用心，本欲尊陛下威权，未见其侵权而
作过也。陛下于千官中选得此数人，一旦罢去，使群邪相贺，此臣所以为陛下惜也！”
</p><p>
疏入，不报，指修为朋党者益恶焉。
</p><p>
夏，四月，丁亥朔，司天言日当食而陰晦不见，宰臣率百官称贺。
</p><p>
是日，御崇政殿，录系囚，遣监察御史刘元瑜等往三京疏决。御史李京言：
“陛下因天戒修省，避正殿，减常膳，故精意感格，日当食而陰云蔽亏。然臣窍有
疑者，自宝元初，定襄地震，十年未已，岂非西、北二边有窥中国之意乎？二月雷
发声，八月收声。今孟夏雷未发声，岂非号令之不信乎？愿陛下饬边臣，备捍御，
戒辅臣，谨出命，以厌祸于未形。又，尚美人弃外馆多年，比闻复召入。臣虑假媚
道为蛊惑，宜亟绝之。苗继宗嫔御子弟，乃缘恩私为府界提点。宜割帷薄之爱，重
名器之分，庶几不累圣政。”帝嘉纳之。
</p><p>
夏国主曩霄初遣使来贺乾元节。自是岁以为常。
</p><p>
戊申，章得象罢为镇安节度使、同平章事、判陈州。得象在中书八年，方陕西
用兵，帝锐意天下事，进用韩琦、范仲淹、富弼，使同得象经画当世急务，得象无
所建明。琦等皆去，得象居位自若。监察御史里行孙抗数以为言，而得象亦十二章
请罢，帝不得已，乃许之。
</p><p>
以工部侍郎、参知政事陈执中依前官平章事兼枢密使。
</p><p>
庚戌，以枢密副使吴育参知政事，翰林学士承旨丁度为枢密副使。
</p><p>
辛亥，高丽遣使贡于辽。
</p><p>
癸丑，徙知陈州、资政殿学士任中师知曹州。中师自言：“臣家本曹人，今老
矣，愿得守曹，营归休之计。”帝怜而许焉。
</p><p>
五月，夏人归石元孙。谏官御史奏元孙军败不死为国辱，请斩于寨下，宰相陈
执中谓宜如所奏。贾昌朝独曰：“在《春秋》时，晋获楚将谷臣，楚获晋将知?，
亦还其国不诛。”因入对，探袖出《魏志·于禁传》，奏曰：“前代将臣，败覆而
还，多不加罪。”帝乃贷元孙。癸亥。削除官爵，编管全州，其子弟恩泽并追夺。
</p><p>
知制诰余靖，前后三使辽，益习外国语，尝对辽主效其国语。侍御史王平、监
察御史刘元瑜等劾靖失使者体，请加罪。元瑜又言靖知制诰，不当兼领谏职。庚午，
出靖知吉州。
</p><p>
癸未，诏吏部流内铨：“自今试初入官选人，其习文词者试省题诗或赋论一首，
习经者试墨义十道，并注合入官；如所试纰缪，试墨义凡九不中，令守选，候放选
再试；又不中，与远地判司。其年四十以上，依旧格读律，通，即与注官。仍命两
制一员同考试之。”
</p><p>
闰月，殿前副都指挥使、建武节度使李用和以老乞解军职，戊子，授宣徽北院
使。命步军副都指挥使、淮康军留后李昭亮为武宁节度使、殿前副都指挥使，代用
和也。时承平久，将帅多因循，军士纵弛。昭亮本将家子，习军事，既统宿卫，一
切尚严。万胜、龙猛军蒱博争胜，彻屋椽相击，市人惶骇。昭亮捕斩之，杖其军主，
诸军股栗。及帝祀南郊，有骑卒亡所挟弓，会赦，当释去，昭亮以为宿卫不谨，不
可贷，卒配隶下军。禁兵自是颇肃。
</p><p>
丙午，夏国主曩霄遣使谢册命。
</p><p>
壬子，诏：“三后厌代，多历年所，令礼官稽考故籍，议升祔之礼。”
</p><p>
癸丑，河北都转运案察使欧陽修言：“转运使虽合专掌金谷，不与兵戎之事，
然向被朝廷密旨，令熟图本道利害，陰为边备。今沿边知州武臣不过诸司使、副，
通判即是常参初入京朝官，并得尽闻机事，而臣之本司独不得与；非欲侵挠边臣之
权，盖调用军储，须量边事之舒急，以至案察将吏，亦当知处事之当否。请自今，
许令本司与闻边事。”从之。
</p><p>
辽主清暑于永安山。
</p><p>
六月，癸亥，以泽州进士刘羲叟为试大理评事。羲叟精算术，兼通《大衍》诸
历，尝注司马迁《天官书》及著《洪范灾异论》，欧陽修荐之，召试学士院，而有
是命。
</p><p>
丁卯，减益、梓州上供绢岁三之一，红锦、鹿胎半之。
</p><p>
辽主谒庆陵。
</p><p>
壬申，太常礼院言：“奉诏，议升祔三后事。谨案唐肃明皇后，本中阃之正，
昭成皇后，缘帝母之尊，开元中并祔睿宗之室。国朝懿德、明德、元德三后，亦同
祔太宗庙。恭惟章献明肃皇太后，母仪天下，辅成丕业，章懿皇太后，诞生圣躬，
恩德溥大，伏请迁祔真宗庙，序于章穆皇后郭氏之次。章惠皇太后虽先朝遗制，尝
践太妃之贵，然至明道中始加懿号，与章怀皇后事体颇同，伏请迁于皇后庙，序于
章怀之次。又，太者生事之礼，不当施于宗庙，况太庙诸室，皇后并无四字之名，
伏请改上章献明肃皇太后曰章献皇后刘氏，章懿皇太后曰章懿皇后李氏，章惠皇太
后曰章惠皇后杨氏。乞再行集议，以示奉先谨重之意。”诏两制及待制、御史中丞
同议以闻。
</p><p>
己卯，准布大王率诸酋长朝于辽。
</p><p>
庚辰，夏遣使贡于辽。
</p><p>
秋，七月，辛丑，贬知潞州尹洙为崇信节度副使，坐前在渭州贷公使钱用也。
</p><p>
壬寅，翰林学士王尧臣等言：“礼官议改上章献皇后、章惠皇后谥，揆诸礼意，
窃所未安。盖谥告于庙，册藏于陵，无容异时更有轻改。矧升祔庙祐，本极孝思之
报，若裁损尊名，恐非严奉之仪。而又博询典故，参质人情，有增崇之文，无追减
之例，其章献明肃之号，伏请如旧。章惠皇太后，拥佑圣躬，义专系子，礼须别祠，
请仍称章惠皇太后，仍旧享于奉慈庙。”乃诏中书门下覆议，请如礼官及学士等所
议，奉章献、章懿升配真宗庙室，其尊谥如故；章惠仍享奉慈别庙，皆得礼之变，
顺祀无违。乙巳，诏恭依礼官所议，奉章献明肃皇太后、章懿皇太后序于章穆皇后
之次。
</p><p>
戊申，诏：“自今罪殊死，若祖父母年八十以上及笃疾无期亲者，以其所犯闻。”
</p><p>
广州地震。
</p><p>
辽主驻中会川。
</p><p>
八月，知秦州田况遭父丧，辛酉，起复，况固辞。又遣内侍持手诏敦谕，况不
得已乞归葬陽翟，托边事求见，泣请终丧，帝恻然许之。帅臣得终丧自况始。
</p><p>
自真宗封禅之后，不复校猎，废五坊之职。直集贤院李东之上言：“祖宗校猎
之制，所以顺时令而训戎事也。陛下临御以来，未尝讲修此礼。愿诏有司草仪，撰
日命殿前、马步军司出兵马以从猎于近郊。”壬戌，诏枢密院讨详先朝校猎制度以
闻。
</p><p>
甲子，以监察御史包拯为贺正使，使于辽。馆伴者谓拯曰：“雄州新开便门，
乃欲诱纳北人以刺候疆事乎？”拯曰：“欲刺知北事，自有正门，何必便门！本朝
岂尝问涿州开门邪！”议遂斩。及拯使还，具奏：“臣奉命出境，彼中情伪，颇甚
谙悉，自创云州、作西京以来，添置营寨，招集军马，兵甲粮食，积聚不少，但以
西讨为名，其意殊不可测。缘云州至并、代州甚近，从代州至应州，城壁相望，只
数十里，地绝平坦，此中外所共出入之路也。自失山后五镇，此路尤难控扼，万一
侵轶，则河东深为可忧。不可信其虚声，驰其实备。兼闻代州以北，累年来蕃户深
入南界，侵占地土，居止耕佃甚多，盖边臣畏儒，不能画时禁止。今若不令固守疆
界，必恐日加滋蔓，窥伺边隙，浸成大害。欲乞今后沿边要冲之处，专委执政大臣，
精选素习边事之人以为守将。其代州尤不可轻授，如得其人，责以实效，虽有微累，
不令非次移替，则军民安其政令，缓急不致败事矣。”
</p><p>
庚午，荆南府、岳州地震。
</p><p>
癸酉，诏：“夏国比进誓表，惟延州、保安军别定封界，自馀皆如旧境。其令
陕西、河东严戒边吏，务守疆土，无得辄有生事。”
</p><p>
甲戌，河北都转运案察使欧陽修和滁州，权发遣户部判官苏安世监泰州盐税，
出内供奉官王昭明监寿春县酒税。初，修有妹适张龟正，卒而无子，有女实前妻所
生，甫四岁，无所归，其母携养于外氏，及笄，修以嫁族兄之子晟。会张氏在晟所
与奴奸，事下开封府。权知府事杨日严前守益州，修尝论其贪恣，因使狱吏附致其
言以及修。谏官钱明逸遂劾修私于张氏，且欺其财。诏安世及昭明杂治，卒无状；
乃坐用张氏奁中物买田立欧陽氏券，安世等直牒三司取录问吏人而不先以闻，故皆
及于责。安世，开封人也。狱事起，诸怨修者必欲倾修，而安世独明其诬，虽忤执
政意，与昭明俱得罪，然君子多之。
</p><p>
鄜延经略司言夏国未肯明立封界，诏保安军移文宥州，令遵守誓约指挥。
</p><p>
壬午，监察御史李京言：“去年保州军乱之后，缘边兵骄，小不如意则哗言动
众。近又永宁军士潜谋窃发，边氓远近不安。尝观唐自至德以后，河朔兵骄，镇、
魏尤甚，济以奸臣跋扈，朝廷威令不行，斯盖不早制之失。今沿边主兵之臣，既不
遴择，及军士作过，一概被罪，遂使骄兵增气，动要姑息，守臣避祸，但务因循，
不早制之，将复有至德之弊。宜下两府案边吏罢懦不任事及绮纨子弟，一切罢之。
其有军士作过，本非长吏生事者，只坐召祸之人。所贵骄卒畏威而革心，守臣竭节
以专事，非特张纪律之本，亦所以制机事之先也。”
</p><p>
九月，庚寅，诏：“文武官已致仕而所举官犯罪当连坐者，除之。”从翰林学
士张方平请也。方平言：“坐缪举而许首免，盖责其当察所举者之不法也。致仕官
既谢事，不当与在职者向责。”遂著为令。
</p><p>
辛卯，以重陽曲宴近臣、宗室于太清楼，遂射苑中。
</p><p>
癸巳，诏近臣考先朝正史，实录为《景德御戎图》。
</p><p>
庚子，置南京留守司御史台。
</p><p>
甲辰，徙江南东路转运案察使杨纮知衡州。纮尝言：“不法之人不可贷，如使
肆贪残于一郡一邑，害良民万家，不若去之，不利一家耳。”闻者望风解去。然竟
坐苛刻下迁。纮，亿从子，为亿后，其为江东转运案察使，富弼所荐也。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86772.html' class='pagedaohang'>【上一篇】<i>:卷第四十八 【宋纪四十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86770.html' class='pagedaohang'>【下一篇】<i>：卷第四十六 【宋纪四十六】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>