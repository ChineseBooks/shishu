<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百一十 【宋纪一百十】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百一十 【宋纪一百十】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86709.html' class='pagedaohang'>【上一篇】<i>:卷第一百一十一 【宋纪一百十一】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86707.html' class='pagedaohang'>【下一篇】<i>：卷第一百○九 【宋纪一百九】</i></a></span>
</ul>
<div class="articleContent" id="articleContent"> <p>
起重光大渊献十月，尽玄黓困敦四月，凡七月。


</p><p>
○高宗受命中兴全功至德圣神武文昭仁宪孝皇帝绍兴元年（金天会九年）
</p><p>
冬，十月，丁卯，诏直秘阁李允文就大理寺赐死，坐拥兵跋扈，擅权专杀也。
</p><p>
己巳，浙西安抚大使司统制官王德以黄榜招水军统制邵青，既而降之。
</p><p>
初，青自镇江引舟师驻于崇明镇，德往招捕，驻军青龙镇，自率亲兵往崇明，
而为泥港所隔。青先遣入铺板，布钉签，官军不知，争渡而过，多死于泥中。青遥
语德曰：“太尉后隔潮水，我若以数百人棹舟扼守津要，则太尉粮食不通而自毙矣。
然岂可扼人于险，太尉其速归！”德曰：“邵统制，汝壮士，盍归朝廷乎？”青曰：
“诺。然军中不能不犯朝廷之法，太尉可乞降一黄榜，应以前犯罪一切不问，则与
太尉同归。”德许之，折箭为誓，言于朝。诏以青改过自新，可依所乞，日前罪犯，
特与赦免。德遣使持榜示青，青见榜文，谓其乞降，大怒。其妻谓青曰：“汝不记
作贼系狱，我剪发馈汝？今既如此，乃欲负朝廷耶？”时副统制、从义郎单德忠等
皆欲就抚，惟统辖官阎在不欲。后数日，诸将晨谒青，德忠即击杀在于坐，谓众曰：
“敢有不归朝廷者依此！”众默然。青闻之，挥涕而出曰：“单统制若欲得印，当
好相付，胡为乃尔！”德忠食塊自明，然后劝青纳兵以赎罪；青从之，遂受抚。
</p><p>
庚午，户部尚书孟庾参知政事。
</p><p>
江东安抚大使司言李捧、华旺已就招，诏拣其兵隶诸将。
</p><p>
初，张琪既遁，捧等乃以所部就刘洪道招安，寻以捧为武经大夫、寿春府兵马
钤辖，旺为池州兵马都监。既而洪道言：“捧所部精锐，可得万人，捧状貌伟健，
且勇于战斗，虽语言鄙俚，每合兵机，又能不贪，采用众谋以得下情。观捧所长，
殆非庸将所及。”乃命神武前军统制王侄以捧众赴行在。
</p><p>
乙亥，起复明州观察使、陕西诸路都统制、秦凤路经略使吴玠，及金人战于和
尚原，大败之。
</p><p>
初，金陕西都统洛索卒，宗弼遂会诸道兵数万谋西入，宣抚处置使张浚命玠先
据凤翔之和尚原以待之。宗弼造浮梁于宝鸡县，渡渭攻原，玠及其弟秦凤兵马都钤
辖璘率统制官雷仲等，选劲弓强弩与战，分番迭射，号驻队，矢接发不绝，且繁密
如雨。金人稍却，则以奇兵邀击，断其粮道，凡三日。是夜，大破之，俘馘首领及
甲兵以万计，宗弼中流矢二，仅以身免，得其麾。
</p><p>
于是浚承制以玠为镇西军节度使，璘康州团练使、泾原路马步军副总管。是役
也，玠所部全军转五官资，而朝请郎、通判凤翔府兼经略司主管机宜文字陈远猷，
亦迁朝散大夫、直秘阁，秉义郎、閤门宣赞舍人王喜，迁左武大夫、威州刺史、宣
抚司统领军马。
</p><p>
喜，满城人。靖康初，金人攻京师，陕右大震，喜聚壮士十八人，不旬日，附
者甚众，喜为立保伍法于常乐镇，营建寨栅，号“王万年”。王庶为节制使，奏授
成忠郎。已乃率所部归玠，玠用为秦州兵马钤辖，改知同州。至是以奇功，遂骤进。
</p><p>
宗弼自河东还燕山，左副元帅宗翰留宗弼在军中，更以陕西副统完颜杲为陕西
经略使，将兵屯凤翔府，与玠相持。
</p><p>
壬午，福建民兵统领范汝为入建州。汝为据建安，众十馀万，至造黄、红伞等，
制置使辛企宗用兵连年不能制。及是汝为引兵入城，直秘阁王浚明以下皆遁，贼遂
据其城。
</p><p>
甲申，起复龙图阁待制、知兴元府、利夔路制置使王庶升徽猷阁直学士。
</p><p>
初，庶以本路军籍单寡，乃籍兴元府、兴、洋州诸邑及三泉县强壮，每两丁取
一，三丁取二，与免户下物力钱二百千，号曰义士。每五十人为一队，知县为军正，
尉为军副，日阅武于县，月阅武于州，不半年，有兵数万。每遇敌，则厚犒赏之，
教阅有方，可以出战，则令、尉皆改京秩。张浚言于朝，故有是命。其后合兴、洋、
三泉四郡义士至七万馀人。
</p><p>
戊子，斩有廕人崔绍祖于越州市，其弟光祖配琼州牢城，以伪造上皇手诏，自
称大元帅故也。
</p><p>
己丑，升越州为绍兴府。
</p><p>
张琪自宣州遁去，欲北降伪齐。是日，知承州王林所遣总辖官、閤门祗候张赛
生擒之于楚州，槛赴行在。
</p><p>
壬辰，录程颐孙将仕郎易为分宁令；后五日，又官其家一人。
</p><p>
是月，伪齐刘豫遣其将王世冲冠庐州，守臣王亨以计诱世冲，斩之，大破其众。
</p><p>
十一月，乙未，江东安抚大使叶梦得始至建康。
</p><p>
时建康荒残，见兵不满三千人，诸将散居它郡。梦得至，乃奏统制官韩世清一
军自宣州移屯建康，遣水军统制官崔增屯采石，及统制官阎皋分守要害，而世清尚
未至也。先是王才据横涧山，降刘豫，遂引伪知宿州胡斌以兵入寇，诏淮南宣抚使
刘光世遣兵招捕，梦得使统制官张俊自青陽间道会上。吕颐浩欲招才，乃命才以所
部赴行在。于是梦得遣使臣张伟谕才如诏旨，才遂率其将丁顺等三十馀人渡江。才
惧罪，请留建康。颐浩议以淮西一郡授才，使统其兵之任，梦得以为不可。乃诏才
自显武郎、閤门宣赞舍人迁武翼大夫、充建康府兵马钤辖，汰遣其众，得正兵千馀
人，分隶诸军。
</p><p>
戊戌，诏以会稽漕运不继，移跸临安，命两浙转运副使徐康国兼权临安府，与
内侍杨公弼先营宫室。
</p><p>
先是尚书左仆射吕颐浩言：“今国步多艰，中原隔绝，江、淮之地，尚有盗贼，
驻跸之地，最为急务。陛下当先定驻跸之地，使号令易通于川、陕，将兵顺流而可
下，漕运不至于艰阻。然后速发大兵，一军从江西、湖南以平群寇，一军往池州至
建康府，处置已就，招安尚怀反侧之人，于明年二三月间，使民得务耕桑，则在我
之根本立矣。然后乘大暑之际，遣精锐之兵，与刘光世渡淮掎角而北去，由淮陽军、
沂州入密州以摇青、郓，命张浚躬亲统兵，由河中府入绛州以撼河东，乘两路馀民
心怀我宋未泯之时，知王师有收复中原之意，则中兴之业可觊也。若不速为之，逡
巡过春夏，则金人它日再来，不惟大江之南，我之根本不可立，而日后之患不可胜
言矣。臣尝观自古有为之君，将以取天下者，弗躬弗亲，则不能戡祸乱，定海内。
伏望考汉高祖以马上治之迹，法唐太宗栉风沐雨之事，以速图之，不可缓也。三四
年来，金人才退，士大夫及献言之人，便以为太平无事，致机会可乘之便，往往沮
抑不得行。今天下之势，可谓危矣，既失中原，止存江、浙、闽、广数路而已，其
间亦多曾经残破。浙江郡县，往往已遭焚劫，浙东一路，在今形势，漕运皆非所便。
若不移跸于上流州军，保全此数路，及浙近川、陕，使国家命令易通于四方，则民
失耕业，号令阻绝。俄倾之间，已至秋冬，金人复来，则虽欲追悔，无及矣。”至
是遂定移跸之议。
</p><p>
参知政事孟庾为福建、江西、荆湖宣抚使，神武左军都统制韩世忠副之。时朝
廷犹未知范汝为据建州，而论者皆言神武副军都统制、福建制置使辛企宗懦怯玩寇，
故更遣世忠自台州进。
</p><p>
辛丑，太常少卿赵子昼言：“每岁春分日祀高禖，自巡幸不行，虽多故之时，
礼文难遍。至于祓无子，祝多男，以系四方万里之心，盖不可阙，望自来岁举行。”
从之。
</p><p>
乙巳，磔武义大夫、閤门宣赞舍人张琪于越州市。
</p><p>
辛亥，升康州为德庆府。
</p><p>
壬子，手诏：“内外侍从各举所知三人，限五日以闻；举得其当，受上赏，毋
以先得罪于朝廷及蔡京、王黼门人为嫌。”
</p><p>
先是帝得陈襄荐司马光等三十三人奏章，大善之，故有是诏。礼部侍郎李正民，
以为光等皆不合时宜者，由是帝薄之。
</p><p>
诏天章阁祖宗神御二十四位，权于临安府院奉安，朔望节序酌献，供飨一分而
已。
</p><p>
癸丑，守尚书司封员外郎待聘尝言：“原庙之在郡国，有汉故事；而太庙神主，
礼宜在都。今新邑未奠，宜考古师行载主之义，还之行阙，以彰圣孝。”
</p><p>
丙辰，诏武功大夫、荣州团练使曹成以所部赴行在，命张俊遣使持诏书往攸县
就赐之。
</p><p>
时朝奉大夫、提举江西茶盐公事侯悫言：“成今据衡山，控扼要害，毒流三千
里，莫之谁何。马友见与李宏溃卒合为一军，虽驻兵在潭，然素畏曹成。昔成在鄂，
友自汉陽移军潭、衡以避之，其忌成可知矣。臣料贼意，若成由衡山顺流而下，友
必弃潭而东入江西。盖前有孔彦舟之隙，后逼曹成，西拒刘忠，万一势穷力尽，则
必归曹成而攻江西矣。闻友近招人买马，打造兵器，度其狡狯之心，观望向背，止
在今春。朝廷若不早作措置，则江西诸郡，恐非朝廷有；江西失，则二广危矣。”
诏付宣抚司。
</p><p>
己未，金迁赵氏疏属五百馀人于上京。
</p><p>
辛酉，伪齐秦凤经略使郭振以数千骑掠白石镇，武节大夫、閤门宣赞舍人、宣
抚司选锋将王彦与熙河统制官关师古并兵御之。贼大败，振为官军所获，遂复秦州。
张浚承制以彦为康州刺史。
</p><p>
壬戌，曹成犯安仁县，执湖东安抚使向子諲。
</p><p>
初，成既屯攸县，而子諲兵不满万，驻司于衡之安仁，遣使招成，亦听命。子
諲乃檄成权本司都统制，而命诸将韩京以一军西守衡陽，吴锡以一军南定宜章，贼
徒逡巡不敢南向者百有馀日，上江诸郡遂得以获。既而援兵不至，成忿子諲扼己，
即拥众而南。子諲遣从事郎、权安抚司干办公事何彦猷、迪功郎、随军钱粮官张节
夫见成计事，遇于途，二人皆遁去。子諲率亲兵与成相拒，自午至申，官军悉溃。
子諲度不可遏，单骑入成军，谕以国家威灵。成不服，遂掠安仁县，进攻道州，执
子諲而去。
</p><p>
金房镇抚使王彦斩中军统制官赵横、统领官门璋。
</p><p>
彦既败李忠，凯歌而归，大赏将士，待横如初，终不言丰里之败，横亦不疑。
至是忽会诸将于球场，酒四行，叱横起，数其丰里不策应之罪，并璋斩之，复饮数
行而归。
</p><p>
是月，金主以陕西地赐刘豫，从张邦昌所受封略故也。
</p><p>
十二月，乙丑，赵子昼权尚书礼部侍郎。宋以公族为从官，自子昼始。
</p><p>
己巳，秘书少监傅崧卿权尚书吏部侍郎，充淮东宣谕使。
</p><p>
辛未，宣抚处置使张浚，承制以閤门宣赞舍人、知兴州、同统领秦凤等路军马
李师颜知成州，閤门宣赞舍人、利州路第三将柴斌知兴州。
</p><p>
金之破陕西也，师颜为耀州守，独率所部来归，其家属皆为金所得。金人服其
忠义，遣其弟师文招之，师颜不顾，师文卒为所害，由是浚擢用之。
</p><p>
丁丑，手诏略曰：“比缘国难，盗起未息者，盖奸赃之吏无恤民之意。及烦王
师，而军需不免又取于民。因循辗转，日甚一日，欲民不盗，不可得也。可将建炎
三年以前积欠，除形势户及公人外，一切蠲除。如州县不奉诏，及监司迫胁州县巧
作催科者，并除名。令御史台纠察，多出黄榜晓谕。”又诏三省：“备以祖宗朝直
决赃吏旧制镂板行下，自今有犯，依法行遣，仍籍没家财。”
</p><p>
曹成至道州，守臣直秘阁向子忞闻之，悉城中官军，得百有二十五人，俾之迎
敌，又遣使招之。兵行三十里，与成遇，士皆惊逸。成自东门入，子忞从西门跳奔
获免，成遂据道州。
</p><p>
戊寅，以彗见，许臣民实封言事。
</p><p>
庚辰，桑仲遣兵攻复州，守臣修武郎祖遹弃城走。
</p><p>
诏武翼大夫、閤门宣赞舍人、知海州薛安靖，朝散郎、通判州事李汇，并赴行
在。令扬、楚等州宣抚使刘光世遣将统兵戍守。
</p><p>
安靖本刘锡属官，汇尝为沙河簿，在沧州，结约南归。会刘豫使守海州，至郡
逾年，遂诱率签军盖谏等，杀金人所命沂南、淮北都巡检使王企中及伪齐之戍守者，
率军民以城来归。寻以安靖为浙西兵马副钤辖，赐汇同进士出身、签书海宁军节度
判官厅公事。
</p><p>
甲申，右司谏方孟卿言：“祖宗故事，谏官置局于后省，号为两省辟。盖两省，
朝廷政令所自出，祖宗以谏官居之，不无深意，今行在谏院，许于皇城内建置，未
有定处。望令依旧随省置局。”诏谏院许于行在所都堂相近置局。
</p><p>
丁亥，言者请赃吏当死者勿贷，帝曰：“朕本心欲专尚德化，顾赃吏害民，有
不得已者，然亦岂忍遽置搢绅于死地？如前诏杖遣足矣。”
</p><p>
己丑，诏襄邓镇抚使桑仲，金房镇抚使王彦，释怨体国，不得自相侵扰。
</p><p>
初，仲虽受命，然犹恃兵众，再图取金州。是冬，以其众分三道，一攻住口关，
一出马郎岭，一捣洵陽县，使其副都统制、武节大夫、荣州刺史李横统之，前军去
金州三十里。彦曰：“贼兵以我为寡，故寇三道以离吾之势。今吾破其坚，则脆者
自走矣。”时贼之大兵在马郎岭北，彦遣统制焦文通御住口关，而自以亲兵营马郎
岭，与之对垒。大战凡六日，贼奔溃。彦纵兵追击，均州平。

</p><p>
○高宗受命中兴全功至德圣神武文昭仁宪孝皇帝绍兴二年（金天会十年）
</p><p>
春，正月，癸巳朔，帝在绍兴。是日，从官已下先发，以将还浙西也。
</p><p>
甲午，诏：“自今科扬复置贤良方正能直言极谏科。”
</p><p>
丙申，福建、江西、荆湖宣抚副使韩世忠围建州。
</p><p>
先是世忠行师至福州，守臣程迈以贼方锐，欲世忠少留以俟元夕，世忠笑曰：
“吾以元夕凯旋见公矣！”师次延平，剑潭湍险，贼焚桥以拒王师。世忠单马先浮
以济，师遂济。距建宁百里许，范汝为已伐木埋竹，及布铁蒺藜，开陷马坑，以拒
诸要路。世忠乃偃兵，自间道急趋凤凰山；是日旦，至城下，遂围之。越四日，辛
丑，收建州。
</p><p>
初，范汝为既被围，固守不下。世忠以天桥、对楼、云梯、火砲等急击之，凡
六日，贼众稍怠。夜，官军梯而上，城遂破，贼众死者万馀，生擒其将张雄等五百
馀人，汝为窜回源洞中自焚死。其将叶谅，以所部犯邵武军，世忠击斩之，馀众悉
平。
</p><p>
初，世忠疑城中人皆附贼，欲尽杀之，资政殿大学士李纲，时在福州，见世忠
曰：“建州百姓多无辜。”世忠受教，及城破，世忠令军人悉驻城上，毋得下。植
旗于城之三面，令士民自相别，农者给牛、种使耕，商贾者弛征禁，为贼胁从者汰
遣，独取其附贼者诛之，由是多所全活。及还师，父老请祀之，世忠曰：“活尔曹
者，李相公也。”
</p><p>
壬寅，帝御舟发绍兴，神武右军都统制张俊、中军统制巨师古以其军从；留右
军统制官刘宝殿后，以吏部侍郎李弥大权知绍兴府，节制内外军马。时百司先渡江，
扈卫者独执政与给事中、直学士院胡交修、中书舍人程俱、侍御史沈与求而已。晚，
执政登御舟奏事。帝至钱清堰，乘马而行。
</p><p>
湖南安抚使向子諲，自曹成军中复归蓝山县。
</p><p>
初，成既入道州，会枢密院遣干办官左弼持诏书谕成，俾散遣江、淮等路民兵，
独与椹出战人赴行在，听张俊节制。其徒为盗久，惮俊严明，不听。湖广宣抚使吴
敏，时在桂州，以兵力微不能进。新中书舍人胡安国移书于敏，以谓：“帅臣见执
而方伯不能治，此方伯之耻，不知策将安出？愿速遣前军进，由昭、贺以通舂陵，
北檄荆自衡移永，东檄吴锡严兵宜章，而亲总中军急渡岭而北，上临清湘，据三湖
上流之地。然后诘问曹成擅移屯所与执帅臣之罪，就檄子諲赴军前议事。若其悔罪
自新，则与之招安；不然，断而讨之，胜负可决；若复延久，必生内变。矧迫东作
之期，民失耕种，不待接刃，已投于沟壑矣。”敏然其言而不能用。
</p><p>
先是宣抚司都统制兼参议马扩，尝驻军大名，为成所服，乃遣小校张布持敏檄
谕成，成许受诏，如释子諲。扩旋去。又数日，敏祠命亦至，成遂复为乱。
</p><p>
甲辰，帝次萧山县。
</p><p>
丙午，帝至临安。
</p><p>
壬子，侍御史沈与求迁御史中丞。
</p><p>
时禁卫寡弱，兵权不在朝廷。与求言：“陛下移跸东南，将图恢复之举，先务
之急，宜莫如兵。汉有南北军；唐自府兵、彍骑之法既坏，犹内有神策诸卫，外有
诸镇之兵，上下相维，使无偏重之势。今图大举而兵权不在朝廷，虽有枢密院及三
省兵房、尚书兵部，但奉行文书而已。愿诏大臣讲求利害而举行之，使人情不骇而
兵政益修，助成经理中兴之志。”
</p><p>
初，建昌军石陂寨卒丁喜、饶青等为乱，聚众数千人，而芦溪寨土兵杨招，与
乡民乘之纵掠。喜寻死，其徒姚达代领其众。帝命徽猷阁待制、新知宣州刘洪道督
统制官崔邦弼等往捕。至是刘洪道请济师，乃诏统制官韩世清自宣州遣兵三千。时
奉议郎、知贵溪县符建中亦遣举人刘锐往说谕土兵，众皆听命。诏官其首，馀众分
隶信州诸军。
</p><p>
金主诏曰：“昔辽人分士庶之族，赋役皆有等差，其悉均之。”
</p><p>
戊午，三衙奏定临安府左右厢巡为百有十五铺，用卒六百七十三人，三衙及本
府兵各居其半。
</p><p>
辛酉，武功大夫、忠州团练使杨勍以所部四千屯吉州，恣横不法。建武军节度
使、江西兵马副总管杨惟忠欲图之，乃与勍叙同姓之欢，邀会饮，伏兵诛之，遂并
其兵，寻进惟忠军职一等。勍自建炎中为盗，践蹂福建、湖南诸州，及是乃败。
</p><p>
二月，丁卯，尚书吏部侍郎李光试礼部尚书，吏部侍郎李弥大试户部尚书，徽
猷阁直学士、知漳州綦崈礼试礼部侍郎，太常寺少卿程瑀试给事中。
</p><p>
庚午，资政殿大学士、提举临安府洞霄宫李纲为观文殿学士、荆湖、广南路宣
抚使，兼知潭州。
</p><p>
前五日，直秘阁、知道州向子忞奏曹成犯道、贺二州，宰相吕颐浩、秦桧，因
陈：“天下大计，当用二广财力，葺荆湖两路，使通京西，接陕右，此天下右臂。
如京东诸州为叛臣所据，正如国初河东，且留以蔽敌。诸路先定，它时并力图之，
似为未晚。”桧请身至湖外，自当一面，效羊祜襄陽故事，帝曰：“卿等当居中运
裁，不可授人以柄。”至是命纲，仍公福建等路宣抚副使韩世忠以所部统制官任仕
安一军三千人授纲，由汀州之任，又命权湖东安抚使岳飞率湖东副总管马友及诸将
李宏、韩京、吴锡等共击成。
</p><p>
时新除舍人胡安国，避地湖东，亦以书遣桧，言：“吴敏兵寡，宜就遣世忠以
为之副，俾歼殄群寇，收拾遗民。人言向子諲忠节，在今日可以扶持纲常，愿怜其
无救而陷于贼，复加任用，俾收后效。”
</p><p>
金赈上京路戍边之民。
</p><p>
癸酉，起居舍人廖刚权尚书吏部侍郎。
</p><p>
丁丑，诏閤门宣赞舍人崔增、枢密院准备将领赵延寿、单德忠、李振、徐文、
武功大夫李捧、枢密院水军统制邵青所部兵，分为七将，以御前忠锐为名，内增、
青仍作水军，并隶侍卫步军司，非枢密院得旨，毋得擅发，仍铸印赐之。
</p><p>
己卯，秦桧因奏事言：“每见陛下屈己从谏，中外士民，莫不感悦。”帝曰：
“如前日百姓揭牌题以‘供御绣服’，问之，乃十年前京师辅户用其旧牌，已令毁
撤。不知者将谓旧习未除，朕所服者多缯素，岂复有绮绣也！”
</p><p>
癸未，帝始御讲殿。自巡幸以来，经筵久辍，至是复之。
</p><p>
乙酉，帝谕辅臣曰：“人主待臣下，当以至诚，若知其不可用，不若罢去，疑
而留之，无益也。”又曰：“人主之德，莫大于仁。仁之一字，非尧、舜莫能当。”
吕颐浩、秦桧曰：“圣学高明，以诚、仁二者治心，修身、正家、齐天下有馀裕矣。”
</p><p>
戊子，龙图阁待制、知抚州高卫，落职，与宫观。
</p><p>
卫言甘露降于州之祥符观，且为图上之。王居正论今日恐非天降祥瑞之时，言
者劾卫崇饰谄谀，老不知愧，望赐罢黜，从之。
</p><p>
是月，知商州董先叛，附于刘豫。
</p><p>
先是閤门宣赞舍人李兴，以节制军马屯于商州，会先为陕虢安抚司统制官耿嗣
宗所迫来依，兴以兄事之。未几，河南镇抚使翟兴俾先知商州，先心慊之，密有害
兴意，因置酒，伏甲执兴于坐，以镇抚使之命械兴赴河南，欲于中涂杀之。行两程，
宿山林庵舍中，兴见群卒熟寐，乃荷械而去。逮晓，至洛陽，农家人识之，咨嗟熟
视，遂破其械，以糗粮遗兴使去，其子女诸妾皆被害。兴既脱，复得麾下旧兵千馀，
往来商、虢间，先既与兴为仇，且刘豫势渐盛，先不能军，遂以商、虢二州降豫。
</p><p>
初，淮西诸州多为剧盗所据，朝廷因而授之。閤门宣赞舍人、知濠州寇宏，虽
受朝命，陰与伪宿州守胡斌通。李成之败也，褒信县射士许约，收其溃兵，入光州
城，以收复告，即以约知光州。约与武节大夫、忠州刺史、知寿春府陈卞，皆与伪
境往来，兼用绍兴、阜昌年号。光州土豪张昂，独率民兵据仙居县之石额山为寨。
事闻，诏授昂忠翊郎、忠义兵民统领。至是北贾有至建康者，言中原之民苦刘豫虐
政，皆望王师之来。江东安抚大使叶梦得闻之，即遣使抚谕卞、宏，二人皆听命。
既而豫遣伪京西南路安抚使王彦先攻寿春，为卞所败，而宏遂与斌绝，卞寻复固始
县。会豫众犯二州，卞弃城保南岸，梦得令统制官王冠、张俊等授之，豫众引去。
</p><p>
三月，壬辰朔，虔化县贼李敦仁补正修武郎、閤门祗候，其徒三十八人皆授官，
分隶张俊等军中。
</p><p>
敦仁起书生，为盗三岁，蹂四州十县，最后为江东统制官颜子恭所破，至是始
平。
</p><p>
淮西招抚使李光，执江东安抚大使司都统制韩世清于宣州。
</p><p>
初，光与副使王侄将忠锐、神武军合万馀，以辛卯晦抵城下，时日已幕，隔溪
而营。世清将迎谒，其濠寨将曰：“不可。李尚书往淮西，而下寨甚严，非过军也，
必有谋耳。”世清曰：“我何罪？”遂将亲兵千馀人来谒。是夜，光与侄共议。翼
日，世清率诸将来贺月旦，守臣具食，侄先以甲士守其从者。光谓世清曰：“得旨，
拣军往淮北，可批报诸军，令素队出城。”世清欲上马，马已持去。光命持黄榜入
城，统领官杨明、吉荣闻之，谕其徒擐甲毋出。世清不得已批报诸军，众乃听命；
择其壮者五千馀人隶神武前军，馀许自便。光又得世清所用舟九百艘，帛七十匹，
遂执世清以归。其中军统领官赵琦，先以精锐二千讨贼于建昌，亦命琦赴行在。
</p><p>
水贼翟进犯汉陽军，杀武功大夫、权军事赵令及吏民百馀人，掠舟船而去，遂
以其众归于蕲黄镇抚使孔彦舟。
</p><p>
乙未，江西安抚大使李回言：“湖东名贼曹成在道州，马友潭州，李宏岳州，
刘忠处潭、兵之间，虽时相攻击，其实闻二宣抚之来，陰相交结，分布一路，为互
援之计。马友据潭州逾半年，漕臣钱粮不得移用。今朝廷以岳飞知潭州，友安得不
疑？飞亦安能引兵直赴潭州，与友共处？若使飞先往道州捕曹成，友必怀疑，阻害
粮馈，则飞有腹背受敌之患。不若且置成不问，先引兵往袁州约友、宏，云讨忠，
以俟二宣抚之来，庶使成不便过岭，最为长策。”
</p><p>
飞之将行也，回既谕以此意，复言于朝。吕颐浩、秦桧进呈，因言：“湖广大
寇，曹成为首，马友、刘忠次之。数贼相与交结，为辅车相依之势。”帝曰：“宣
抚使司兵到，必能平湖南诸寇，续次令转往湖北襄、汉间以通川、陕。譬如汉高祖
先遣韩信破赵，复破齐，然后擒项籍。”乃诏飞勘量贼势，如未可进，且驻袁州以
俟世忠会兵。时成已进犯岭南，飞亦移兵茶陵，而朝廷未知也。
</p><p>
戊戌，明州观察使、襄陽府邓随郢州镇抚使兼知襄陽府桑仲，为知郢州霍明所
杀。
</p><p>
初，仲屡为王彦所败，欲再攻金州，镇抚司副统制兼知邓州李横曰：“不率三
军入西川，即杀敌以图报国，勿坐困于此。”仲檄明曰：“金州草寇当道，当尽剿
除。”明不从，每报之曰：“不知金州草寇主名为谁？”安复镇抚使陈规闻之，亦
遣人谓明曰：“朝廷以郡授汝矣，汝谨勿附仲。”仲怒，陰有杀明意。明措置郢州，
渐成井邑，亦有恋郢之心。仲以二十骑疾驰入郢州，明闻，谓其党曰：“太尉来，
定见害。”明度仲以骏马日驰三百里，髻必解散，预备有力者为之束发。坐定，明
卑词谢曰：“择日即起兵，岂敢违令！事未须遽，莫要理发否？”仲欣诺。有力者
即得其髻，即擒而杀之，囚其从者，而以反闻。
</p><p>
后镇抚司参谋官赵去疾归朝，帝问仲何如人，去疾曰：“忠义人也。”帝问其
说，去疾曰：“仲尝为臣言，必欲取京师以献朝廷，第乞二文资以禄其子。”帝恻
然感动，授仲二子昕、维将仕郎。
</p><p>
己亥，制授故南越王李乾德子陽焕静海军节度使、特进、检校太尉兼御史大夫、
上柱国，封交趾郡王，仍赐推诚顺化功臣。自元丰后，大臣功号番除之，独安南如
故。
</p><p>
庚子，陕西都统司同统制军马杨政，及金战于方山原，败之。
</p><p>
时陇州移治方山原，守将范综以散卒兵数千驻原上。金人所命陕西经略使萨里
干，与叛将张中彦、慕容洧合兵来侵，陕西都统制吴玠命政及吴璘、雷仲救之。大
战三日，焚其寨，翼日，敌引去。政，临泾人，初为弓箭手，骁勇过人，玠用为统
制。宣抚处置使张浚录其功，擢知凤州。
</p><p>
癸丑，武功大夫、忠州团练使、閤门宣赞舍人、河南府孟汝唐州镇抚使、知河
南府兼节制应援河东、北兵马使翟兵，为其将官杨伟所杀。
</p><p>
初，伪齐刘豫将移都汴京，以兴屯伊陽山寨，惮之。豫每遣人往陕西，则假道
于金人，由怀、卫、太行取蒲津济河以达，豫深苦之，尝遣迪功郎蒋颐持诏书遗兴，
诱以王爵，兴戳颐而焚其书。豫计不行，乃陰遣人啖伟以厚利，伟遂杀兴，携其首
奔豫。兴死年六十，其子兵马钤辖琮，收合馀兵保故寨，自是不复能军。事闻，诏
赠兴保信军节度使。
</p><p>
甲寅，帝策试诸路类试奏名进士于讲殿。
</p><p>
帝谓辅臣曰：“朕此举，将以作成人才，为异日之用。若其言鲠亮切直，它日
必端方不回之士。自崇宁以来，恶人敢言，士气不作，流弊至今，不可不革。”因
手诏谕考官，直言者置之高等，凡谄佞者居下列。
</p><p>
盐官进士张九成对策曰：“祸难之作，天所以开圣。愿陛下以刚大为心，无遽
以惊忧自阻。彼刘豫者，素无勋德，殊乏声称，天下徒见其背叛于君亲而委身于强
敌耳，黠雏经营，有若儿戏。今日之计，当先用越王之法以骄之，使侈心肆意，无
所忌惮，将见权臣争强，篡守之祸起矣。臣观滨江郡县为守令者，类无远图，陽羡、
惠山之民，何其被酷之深也！率敛之名，种类闳大，秋苗之外，又有苗头；苗头未
已，又行八折；八折未已，又曰大姓；大姓竭矣，又曰经实；经实均矣，又曰均敷。
均敷之外，名字未易数也；流离奔窜，益以无聊。臣窃谓前世中兴之主，大抵以刚
德为尚；去谗节欲，远佞防奸，皆中兴之本也。今闾巷之人，?隶之伍，皆知有父
兄妻子之乐，室家聚处之欢。陛下虽贵为天子，富有四海，徒以金人之故，使陛下
冬不得其温，夏不得其清，昏无所定，晨无所省，问寝之私，何时可遂？在原之急，
何时可救？日往月来，何时可归？望远伤怀，何时可释？每感时遇物，想惟圣心雷
厉，天泪雨流，思扫清蛮帐以迎二圣之车。若夫小民则不然，是以搜搅小虫，驰驱
骏马，道路上言，有若上诬圣德者。深察其源，盖自彼Yan人私求禽马，动以陛下为
名，国之不祥也。今此曹名字稍有闻，此臣之所忧也。贤士大夫宴见有时，宦官女
子实居前后；有时者易疏，前后者难间，圣情荏苒不知其非。不若使之安扫除之役，
复门户之司，凡交结往来者有禁，干与政事者必诛。陛下日御便殿，亲近儒者，讲
《诗》、《书》之指趣，论古今之成败，将闻Yan寺之言，如狐狸夜号而鸱枭昼舞也。”
帝感其言，擢九成第一，以下二百五十九人及第、出身。而川、陕类省试合格进士
杨希仲等一百二十人，皆即家赐第。
</p><p>
夏，四月，丁卯，金主诏曰：“诸良人知情嫁奴者，听如故为妻；其不知而嫁
者，去住悉从所欲。”
</p><p>
先是金主以皇弟安班贝勒嗣位，即以安班贝勒授其弟杲。杲既殁，久虚此位，
而宗峻子亶，以太祖嫡孙当立，辅政大臣宗干等不以言，金主亦无立亶意。至是左
副元帅宗翰、右副元帅宗辅、左监军完颜希尹等入朝，宗翰曰：“储嗣虚位颇久，
亶为先帝嫡孙，当立；不早定之，恐授非其人。宗翰日夜未尝忘此。”遂与宗辅、
宗干、希尹定议，入言于金主，请之再三。金主以宗翰等皆大臣，义不可夺，乃从
之。庚午，诏亶曰：“尔为太祖之嫡孙，故命尔为安班贝勒。其无自谓幼冲，狎于
童戏，惟敬厥德。”遂以皇子宗盘为古论贝勒，以左副元帅宗翰为古论右贝勒兼都
元帅，以右副元帅宗辅为左副元帅。
</p><p>
翰林学士承旨兼侍读翟汝文参知政事。
</p><p>
辛未，复置诸州学官四十三员。
</p><p>
时言者论：“文武之道，不可偏废。东晋之初，首开学校。顷缘议者务减吏员，
诸州教授，例从镌减。今所在州郡添差筦库捕盗者，无虑十数，何独于此而吝之？
欲望稍修学官，使士子有所矜式，且廉退之士，不至弃遗。”
</p><p>
壬申，建武军节度使、江西兵马副总管杨惟忠讨军贼赵进，降之。
</p><p>
进寇江州之瑞昌，帅臣李回遣惟忠讨捕，时贼众万二千，官军八千而已。平旦，
惟忠渡江，先锋将武德郎、閤门宣赞舍人傅选番五军旗帜行，以壮军声。贼谍知之，
曰：“先锋尚如此，若全军而来，何可当也？”遂遣使迎降。诏以进为从义郎，其
徒十三人皆授官，仍留江州屯驻。
</p><p>
己卯，执政奏事，帝谕二相曰：“颐浩专治军旅，桧专理庶务，当如范蠡、大
夫种分职。”先是吕颐浩闻桑仲进兵，乃大议出师，而身自督军北向，且言：“近
闻金、伪合兵以窥川、陕，若于来春举兵，必可牵制陕西之急。万一王师逐豫，则
彼必震恐。因令韩世忠自西京入关，此亦一奇也。”及是帝谕辅臣，二人唯唯奉诏。
</p><p>
癸未，诏曰：“朕寤寐中兴，累年于兹，任人共政，治效缺然。载加考绩，登
庸二相，盖欲其谋断，协济事功，倚毘眷遇，体貌惟均。凡一时启拟荐闻之士，顾
朕拔擢任使之间，随其才器，试可乃已，岂可二哉！尚虑进用之人，才或胜德，心
则媚奥，潜效偏私，浸成离间，将见分朋植党，互相倾摇，由辨之不早辨也，可不
戒哉！继自今，小大之臣，其各同心体国，敦尚中和，交修不逮。如或朋比阿附以
害吾政治者，其令台谏论列闻奏，朕当严置典刑，以诛其意。”时吕颐浩、秦桧同
秉政，桧知颐浩不为时论所与，乃多引知名之士为助，欲倾颐浩而专朝权。帝颇觉
之，故下是诏。
</p><p>
乙酉，吕颐浩言：“近至天竺祈晴，今雨少霁，可以上宽圣虑。”帝曰：“朕
宫中亦自育蚕，此不惟可候岁事，亦欲知女工艰难，事事质验。”
</p><p>
戊子，尚书左仆射、同中书门下平章事兼枢密院事吕颐浩都督江、淮、荆、浙
诸军事。制曰：“尽长江表里之雄，悉归经略；举宿将王侯之贵，咸听指呼。”时
颐浩将谋出师，而秦桧之党亦建言：“昔周宣王内修外攘，故能中兴。今二相宜分
任内外之事。”帝乃命颐浩总师，开府镇江。颐浩请辟参谋官以下文武七十七员，
铸都督府印，赐激赏银帛二万匹两，上供经制钱三十万缗，米六万斛，度牒八百道，
月给公帑钱二千缗，仍许召诸州守臣时暂至军前议事，皆从之。
</p><p>
己丑，给事中王叔敖守尚书户部侍郎兼侍读。
</p><p>
庚寅，金以鸭绿、混同江暴涨，命赈徙边戍户之在混同者。
</p><p>
是日，伪齐刘豫移都汴京，士民震骇。豫乃下诏以抚之，因与民约曰：“自今
更不肆赦，不用宦官，不度僧道，文武杂用，不限资格。”尊其祖忠曰毅文皇帝，
庙号徽祖；父曰睿仁皇帝，庙号衍祖。伪左丞相麟籍所签乡兵十馀万为皇子府十二
军，以尚书户部郎中、兼权侍郎冯长宁参谋军事，改汴京留守益为京兆留守。
</p><p>
豫在开封，凡军国事以至赏刑斗讼，毋巨细申元帅府取决。沿河、沿淮及陕西、
山东等路，皆驻北军。由是赋敛甚重，刑法太峻，民不聊生。时西京奉先卒李英卖
玉碗与金人，豫疑其非人间物，验治得实，遂以其臣刘从善为河南沙淘官，谷浚为
汴京沙淘官。于是两京民间窖藏及冢墓，破伐殆遍矣。
</p><p>
闰四月，癸巳，高丽国王楷遣其尚书礼部员外郎崔惟清、閤门祗候沈起入贡，
诏秘书省校书郎王洋押伴。楷献金百两，银千两，帛二百匹，纸二百匹，人参五百
斤，诏赐惟清、起金带，赐酒食于同文馆。
</p><p>
直秘阁、主管洪州玉隆臂、衍圣公孔端友既卒，诏以其子玠为右承奉郎，封衍
圣公。
</p><p>
丙申，神武副军都统制岳飞引兵击曹成于贺州境上，大破之。
</p><p>
初，成既得贺州，闻岳飞至，以兵守莫邪关。飞遣前军统制张宪攻关，军士郭
进与旗头二人先登，进挥槍而出，杀其旗头，贼兵乱，官军齐进，遂入关。飞喜，
补进秉义郎，解金束带以赐。官军既入关，贼兵散乱，第五将韩顺夫解鞍脱甲，以
所虏妇人佐酒。贼党杨再兴率众直犯顺夫之营，官军退却，顺夫为再兴斫臂而死，
飞怒，尽诛亲随兵，责其副将王某擒再兴以赎罪。会张宪与撞军统制王经皆至，再
兴屡战，又杀飞之弟翻。官军追击不已，成屡败，众死者万数，成率馀兵屯桂岭。
</p><p>
丁酉，诏奉迎温州开元寺真宗神御赴行在。
</p><p>
初，章献明肃皇后以黄金铸章圣神御，帝恐其诲盗，故迁焉。因愀然谓宰辅曰：
“朕播迁至此，不能以时荐享宗庙，奉衣冠出游，令祖宗神御越在海隅，念之坐不
安席。”
</p><p>
丙午，神武副军都统制岳飞败曹成于桂岭，成拔寨遁去。贼将杨再兴为追骑所
及，跳入深涧中，军士欲就杀之，再兴曰：“勿杀，当与我见岳公。”遂受缚。飞
见之，解其缚曰：“汝壮士，吾不杀汝，当以忠义报国家。”再兴谢之，飞留以为
将。
</p><p>
时成既为飞所破，遂走连州。飞命前军统制张宪追之，成窘蹙，又走彬州，守
臣赵不群乘城固守，成转入邵州。会福建、江西、荆湖宣抚使韩世忠既平闽盗，乃
旋师永嘉，若将就休息者，而道处、信，径至豫章江滨，连营数十里。群贼不虞其
至，大惊，以为神。世忠闻成屡北，遣神武左军提举事务官、拱卫大夫、贵州刺史
董日攵往招之。成以其众就招，有郝晸独不从，率众走沅州，戴白巾，称为成报仇。
晸后归于张宪。
</p><p>
庚戌，武德大夫、知池州王进言已复太平州。
</p><p>
先是江东安抚大使司统制官张俊、耿进等攻城，未能下，进以所部赴之。叛兵
陆德等受招，进挺身而入。其次周青者，言不顺，进乃召使臣张錞叱令置对，乘贼
不意，执青，斩其首。俄而耿进自西门，张俊自南门入，诸军既不相一，遂杀人纵
掠，城中乱，兵马钤辖、权州事赵子纟冋乘间遁去。俊执德以献，伏诛。其后二人
交讼其功，诏李光究实。光上进等及军士五千八百馀人功状于朝，帝命以功赎过，
而子纟冋与錞皆勒停。
</p><p>
初，进在池州，尝以事械司理参军卫允迪而钉其手，言者交奏其状，未及究。
至是吕颐浩遂命进以所部二千屯馀州。
</p><p>
德之始叛也，惧官军将至，谋尽黥城中少壮而屠其老弱，然后拥众渡江。慈湖
寨兵马俊，适隶周青左右，得其谋，陰结其徒十人杀贼，然后谕众开门，其徒许之。
俊遍，语其妻孙氏，与之诀。至南门，伺青出上马，斫中颊，九人惧不敢前。俊与
妻子皆遇害。青被伤卧旬日，贼党益落，官军四合，遂就诛。后赠俊修武郎，立祠，
号登勇。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86709.html' class='pagedaohang'>【上一篇】<i>:卷第一百一十一 【宋纪一百十一】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86707.html' class='pagedaohang'>【下一篇】<i>：卷第一百○九 【宋纪一百九】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>