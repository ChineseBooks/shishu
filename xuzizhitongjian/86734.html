<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第八十四 【宋纪八十四】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第八十四 【宋纪八十四】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86735.html' class='pagedaohang'>【上一篇】<i>:卷第八十五 【宋纪八十五】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86733.html' class='pagedaohang'>【下一篇】<i>：卷第八十三 【宋纪八十三】</i></a></span>
</ul>
<div class="articleContent" id="articleContent"> <p>
起阏逢Yan茂八月，尽柔兆困敦十二月，凡二年有
奇。

</p><p>
○哲宗宪元继道显德定功钦文睿武齐圣昭孝皇帝绍圣元年（辽大安十年）
</p><p>
八月，辛未，诏范纯粹降一官，为直龙图阁、知延安府，以元祐间尝献议弃地
也。
</p><p>
壬申，三省具吕惠卿、王中正、宋用臣无罪状进呈，当再叙，章惇曰：“惠卿
所坐极无名。”帝曰：“与复旧官并资政殿学士。”
</p><p>
九月，癸卯，遣御史刘拯按河北水灾，赈饥民。
</p><p>
甲辰，以黄庆基、董敦逸并为监察御史。
</p><p>
丙午，策贤良方正能直言极谏科。庚戌，三省同进呈张咸、吴俦、陈旸三人中
第五等，推恩，帝曰：“进士策文理有过于此者。”因诏罢制科。
</p><p>
罢广惠仓。
</p><p>
甲寅，知广州唐义问，坐弃渠陽砦，责授舒州团练副使。
</p><p>
己未，辽以南院大王特默为南院枢密使。
</p><p>
庚申，太白昼见。
</p><p>
甲子，德?勒部长降于辽，辽主命释其罪。
</p><p>
丁卯，诏京东、西、河北赈恤流民。
</p><p>
戊辰，流星出紫微垣。
</p><p>
是月，辽都统额特勒进讨准布，乘天大雪，击败玛古苏之众并其四别部，斩首
千馀级。
</p><p>
冬，十月，己巳朔，以知江宁府吕惠卿知大名府。
</p><p>
三省、枢密院同呈除目，曾布、韩忠彦曰：“若惠卿在朝，善人君子必无以自
立。”帝曰：“只令知北京，岂可留也！布又言：“章惇秉政以来，所引皆阘茸小
人，专恣弄权，日甚一日。陛下以天下公论召彭汝砺，而沮格不行；吕升卿于罪谪
中致仕，而惇不禀旨，召令再任；王钦臣谢表语侵御史，而惇欲削职降官；周秩讥
切朝廷，而惇欲多方曲庇其罪；陛下不欲与惠卿复职而终复，不欲除林希经筵而终
除。以是上下畏之，独臣与韩忠彦曾稍开陈，它人有敢言其非者否？”其意盖欲倾
惇。帝曰：“此固当开陈也。”
</p><p>
丙子，辽主驻藕丝淀。
</p><p>
丁亥，国子司业龚原奏：“王安石在先朝时，尝进所撰《字说》二十二卷。乞
差人就其家缮写定本，降付国子监雕印，以便学者传习。”诏可。学校举子之文，
靡然从之，其弊自原始。
</p><p>
庚寅，以常安民为监察御史。先是安民因召对言：“元祐中进言者，以熙宁、
元丰之政为非而当时为是；今日进言者，以元祐之政为非而熙宁、元丰为是；皆偏
论也。愿陛下公听并观，无问新旧，惟归于当。”帝谓辅臣曰：“安民议论公正，
无所阿附。”
</p><p>
丁酉，都水使者王宗望言：“北流已闭，全河东还故道，望付史官纪绍圣以来
圣明独断，致此成绩。”诏宗望具析部役官功力等第以闻。然是时东流堤防未及缮
固，濒河多被水患，流民入京师，往往泊御廊及僧舍，诏给券，谕令还本土以就赈
济。
</p><p>
十一月，己亥朔，复八路差官法。
</p><p>
壬子，蔡确追复观文殿大学士。
</p><p>
甲寅，开封男子吕安斥乘舆，当斩，贷之。
</p><p>
十二月，辛未，申严铜钱出外界法。
</p><p>
甲戌，辽以参知政事赵廷睦兼同知枢密院事，以枢密副使王师儒参知政事兼同
知枢密院事。
</p><p>
己卯，辽主命录西北路有功将士及战殁者赠官。
</p><p>
乙酉，辽改明年元曰寿昌，减杂犯死罪以下，仍除贫民租赋。
</p><p>
丙戌，滑州浮桥火。
</p><p>
己丑，漳河决溢，浸洺、磁等州。令计置堙塞。
</p><p>
甲午，三省同进呈台谏官前后章疏，言：“实录院所修先帝《实录》，类多附
会奸言，诋斥熙宁以来政事，乞重行罢黜。”帝曰：“史官敢如此诞谩不恭，须各
与安置。”诏：“范祖禹安置永州，赵彦若澧州，黄庭坚黔州。”
</p><p>
初，章惇、蔡卞与其党论《实录》多诬，俾前史官分居畿邑以待问，摘千馀条
示之，谓为无验证。既而院吏考阅，悉有据依，所馀才三十二事。庭坚书“用铁龙
爪治河，有同儿戏”，至是首问焉，对曰：“庭坚时官北都，尝亲见之，真儿戏耳。”
凡有问，皆直辞以对，闻者壮之。
</p><p>
辽南府宰相王棠卒。棠博古，善属文，乡贡、礼部、廷试皆第一。练达朝政，
临事不怠，在政府，修明法度，人许其不愧科名云。
</p><p>
是岁，京师疫，洛水溢，太原地震；河北水，发京东粟赈之。

</p><p>
○哲宗宪元继道显德定功钦文睿武齐圣昭孝皇帝绍圣二年（辽寿昌元年）
</p><p>
春，正月，己亥，辽主如混同江。
</p><p>
丙午，立宏词科。三省上言：“今进士既纯用经术，如诏诰、章表、赦敕、檄
书、露布、戒谕之类，皆朝廷官守日用不可缺者，若悉不习试，何以兼收文学博异
之士！”于是别置宏词科，许进士登科者乞试。试者虽多，所取无过五人；词格超
异者，特奏命官。
</p><p>
以吏部侍郎杨畏知成德军。畏既叛吕大防，附章惇，及李清臣、安焘与惇异议，
复陰附安、李。而惇亦觉其险诈，乃命畏出守。
</p><p>
乙卯，辽赈奉圣州贫民饥。
</p><p>
乙丑，殿前司奏狱空，诏赐缗线。
</p><p>
二月，丁卯朔，日有食之。
</p><p>
戊辰，辽赐左右二皮室钱。
</p><p>
癸酉，高丽遣使贡于辽。
</p><p>
甲戌，以知大名府吕惠卿为资政殿大学士。章惇言惠卿乞留京师，但愿得一宫
观，帝曰：“已除大资政，兼北京亦是重地。”又问：“惠卿已行否？”曾布、韩
忠彦皆曰：“惠卿乞留，乃是无耻。君子难进而易退，其人可知矣。”帝哂之。
</p><p>
初，监察御史常安民面奏：“新除北都留守吕惠卿，赋性深险；王安石援引为
执政，及得志，遂攻安石。使移此心以事君，其薄可知。惠卿若见陛下，必言先帝
而泣，以感动陛下，希望得留朝廷。”至是惠卿过阙请对，果为帝言先朝事，且泣；
帝正色不答，计不得施而去。时论快之。
</p><p>
乙亥，诏追夺吕大防两官，徙居安州。先是中丞黄履言赵彦若等修纂先帝《实
录》，厚加诬毁，皆已窜逐，唯监修吕大防幸免，故有是命。
</p><p>
辽主驻鱼儿泺。
</p><p>
辛巳，出内库钱帛二十万助河北赈饥。
</p><p>
乙未，左司谏张商英除左司员外郎。会知开封府王震言商英遣人与盖渐谋害来
之邵，坐谪监江宁府税。
</p><p>
三月，己亥，嗣濮王宗晟卒，谥端孝。
</p><p>
宗晟好古学，藏书数万卷，仁宗嘉之，益以国子监书。治平初，将郊而雨，或
议改卜，英宗访诸宗晟，对曰：“陛下初郊见上帝，盛礼也，岂宜改卜！至诚感神，
在陛下精意而已。”帝嘉纳。及郊，雨霁。英宗数被疾，密请早建储贰以系天下之
望，世称其忠。
</p><p>
甲辰，国子司业龚原等，言王安石尝进其子雱所撰《论语、孟子义》，乞下本
监雕印颁行。
</p><p>
丙午，辽赐东京贫民绢。
</p><p>
己未，试宏词黄府等五人各循一资。
</p><p>
夏，四月，丁卯，辽都统奏讨准布别部之捷。
</p><p>
戊辰，诏：“职事官罢带职，朝请大夫以下勿分左右，易集贤院学士为集贤殿
修撰，直集贤院为直秘阁，集贤校理为秘阁校理。”
</p><p>
壬申，封华容郡王宗愈为嗣濮王。
</p><p>
御史郭知章、董敦逸言：“乞循先帝之法，令两制及台谏官各举才行一人。”
诏：“许将、蔡京、黄履、蔡卞、钱勰、林希、王震，不拘资序，各举堪备任使二
员以闻。”
</p><p>
乙亥，女直遣使贡于辽。
</p><p>
丁亥，诏依元丰条制置律学博士二员。
</p><p>
庚寅，辽录西北路有功将士。
</p><p>
是月，宝文阁待制、知青州邢恕入觐，涕泣曰：“臣不谓今日得复见陛下！”
泪溅御袍。帝不乐，遂令赴郡。
</p><p>
五月，乙未朔，辽以南京宣徽使耶律特默为北院大王。癸卯，赠阵亡者官。
</p><p>
乙巳，命蔡卞详定国子监三学及外州州学制。
</p><p>
乙卯，上皇太妃宫曰圣端。
</p><p>
丁巳，辽主驻特礼岭。
</p><p>
六月，己巳，辽以权参知政事赵孝严为汉人行宫都部署。围场都管萨巴，以讨
准布功加镇国大将军。
</p><p>
乙酉，诏：“元祐初减定除授正在已下奉禄递损，物数不多，有亏朝廷优异之
礼，其见行条令，悉宜罢去，并依元丰旧制。其宗室公使并生日所赐，自依元祐法。”
</p><p>
壬辰，禁京城士人舆轿。
</p><p>
秋，七月，己亥，户部尚书蔡京奏乞检会熙宁、元丰青苗条约以示天下。
</p><p>
癸卯，辽主猎于沙岭。
</p><p>
甲寅，辽都统额特勒奏破玛古苏之捷。
</p><p>
丙辰，诏大理寺复置右治狱，仍依元丰例增置官属。
</p><p>
八月，壬申，封彰信军节度使宗景为济陰郡王。
</p><p>
甲申，诏：“吕大防等永不得引用期数及赦恩叙复。”
</p><p>
时将大飨肆赦，章惇先期言：“此数十人，当终身勿徙。”故有是诏。
</p><p>
嗣濮王宗愈卒，谥恭宪。
</p><p>
乙酉，录赵普后希庄为閤门祗候。
</p><p>
九月，甲午，以安定郡王宗绰为嗣濮王。
</p><p>
壬寅，告迁神宗神御于景灵宫显承殿。
</p><p>
知陈州范纯仁，闻吕大防窜居远州，终身勿徙，欲斋戒上疏申理之，所亲劝其
勿为触怒，万一远斥，非高年所宜，纯仁曰：“事至于此，无一人敢言。若上心遂
回，所系大矣；如其不然，死亦何憾！”乃上言：“大防等所犯，亦因持心失恕，
好恶任情，违老氏好还之戒，忽孟轲反尔之言。然牛、李之祸，数十年沦胥不解，
岂可尚遵前轨！大防等年老疾病，不习水土，炎荒非久处之地，又忧虞不测，何以
自存！向来章惇、吕惠卿，虽为贬谪，不出里居。陛下以一蔡确之故，常轸圣念。
今赵彦若已死贬所，将不止一蔡确矣。愿陛下断自渊衷，将大防等引赦原放。”癸
卯，出御批曰：“范纯仁立异邀名，沮抑朝廷已行之命，可落观文殿大学士、知随
州。”帝始亦有意从所奏，章惇力主前议，且谓纯仁同罪未录，遂并责之。
</p><p>
戊申，加上神宗谥曰绍天法古运德建功英文烈武钦仁圣孝皇帝。
</p><p>
辛亥，大飨明堂，赦天下。
</p><p>
甲寅，辽主祠木叶山。
</p><p>
丙辰，辽命西京砲人、弩人教西北路汉军，以准布未平故也。
</p><p>
章惇专权擅命，监察御史常安民力折其奸。惇遣所亲语之曰：“君本以文学闻
于时，奈何以言语自任，与人为怨？少安静，当以左右相处。”安民正色斥之曰：
“尔乃为时相游说邪！”林希权礼部尚书，安民言：“希为惇谋客，惇肆横强很，
皆希教之。”又论：“蔡京奸足以惑众，辨足以饰非，巧足以移动人主之视听，力
足以傎倒天下之是非，内结宦寺，外连台谏，合党缔交，以图柄任。陛下不早逐之，
它日悔将安及！”是时京之恶尚隐，人多未测，独安民首发之。又言：“今大臣为
绍述之说者，皆借以报复私怨，一时朋附之流，从而和之，遂至已甚。张商英在元
祐时，上吕公著诗求进，其言谀佞无耻；及为谏官，则上疏毁司马光、吕公著神道
碑。周秩在元祐间为太常博士，亲定司马光谥文正；为言官，则上疏论司马光、吕
公著，至欲剖棺鞭尸。是岂士君子之所为哉！”章疏前后至数十百上，度终不能回，
遂乞外，帝开慰而已。
</p><p>
及祀明堂，刘美人侍帝于斋宫，又至相国寺，用教坊作乐，安民以为众所观瞻，
亏损圣德。语直忤旨，章惇从而谮之。曾布在枢府，与惇不协，见安民数论惇，意
谓附己，于上前屡称安民。及安民论布与惇互用亲故，于是二人者合力排之。布乘
间袖安民旧与吕公著书以进，谓安民乞公著消减先朝奸党，援引其类，百世承续。
一日，帝谓安民曰：“卿尝上吕公著书，以东汉不道之君比朕，可乎？”安民曰：
“臣与公著书，劝其博求贤才，尝引陈蕃、窦武、李膺事，不谓恶臣者指摘臣言，
推其世以文致臣，虽辨之何益！”先是安民与国子司业安惇、监察御史董敦逸同在
国子监考试所拆号，安民对敦逸称“二苏负天下重望，公不当弹击”，至是敦逸奏
讦安民前语，谓安民乃苏辙之党，平日议论，多主元祐，安民由是得罪。壬戌，谪
安民监滁州盐酒务。帝初命与安民知军，惇乃进拟送吏部，降监当。明年，敦逸论
瑶华事，帝怒，欲贬之，谓执政曰：“依常安民例与知军。”乃知帝初不知安民降
监当也。
</p><p>
是月，详定重修敕令所言：“府界诸路常平敛散等事，除今来申请外，并依元
丰七年见行条制；其给纳常平钱，有所抑勒，令提举司觉察奏劾。”从之。
</p><p>
冬，十月，甲子，尚书右丞郑雍罢为资政殿学士、知陈州。
</p><p>
章惇贬斥元祐旧臣，皆以白帖行遣。安焘等争论不已，帝疑之，惇甚恐。雍欲
为自安计，私语惇曰：“用白帖有王安石故事。”惇大喜，取其案牍，怀之以白帝，
惇得遂其奸。雍虽以此结惇，然卒罢政。
</p><p>
辽主驻藕丝淀。
</p><p>
己巳，翰林学士钱勰落职知池州，仍放辞谢，坐批答郑雍诏书有“群邪共攻”
等语也。
</p><p>
元祐初，章惇罢枢密，出知汝州，勰草制词，有云“怏怏非少主之臣，幸幸无
大臣之节”。及惇入相，勰知开封府，殊惧；已而擢翰林学士，乃安。曾布数毁勰
于帝前，帝未听也。于是蔡卞与黄履同在经筵，为履诵“弗容群枉，规欲动摇”等
语。履问：“如何？”卞曰：“似近时答诏，不知谁为之。”亟令学士院检呈，乃
知勰所为。履与翟思、刘拯相继论列，言：“臣等忝任风宪，而勰指为群邪，意在
朋比，妄假陛下之诏以扇惑朝廷。”故雍既罢而勰亦贬。
</p><p>
勰在熙宁时为流内铨主簿，判铨陈襄尝登进班簿，神宗称之，襄曰：“此非臣
所能，主簿钱勰为之耳。”明日，召对，将任以清要官。王安石使弟安礼来见，许
用为御史，勰谢曰：“家贫母老，不能为万里行。”再知开封府，临事精敏。苏轼
乘其据案时，遗之诗，勰操笔立就以报，轼曰：“电扫庭讼，响答诗筒，近所未见
也。”
</p><p>
癸酉，告迁宣仁皇后神御于景灵宫徽音殿。
</p><p>
甲戌，以吏部尚书许将为尚书左丞，翰林学士蔡卞为尚书右丞。
</p><p>
辽以北面林牙耶律大悲努为右伊勒希巴。大悲努举止驯雅，好礼仪，为时人所
称。
</p><p>
丙子，以户部尚书蔡京为翰林学士兼侍读、修国史。
</p><p>
辛巳，进封冀王颢为楚王。
</p><p>
癸未，辽以参知政事王师儒为枢密副使，以汉人行宫都部署赵孝严参知政事。
</p><p>
辛卯，河南府地震。
</p><p>
壬辰，辽录讨准布有功将士。
</p><p>
十一月，乙未，安焘罢知河南府。焘旧与章惇善，及同省执政，惇惮焘，且恶
之，所以排陷者无不至，遂有是命。
</p><p>
丙申，太白昼见。
</p><p>
女直遣使进马于辽。
</p><p>
戊戌，范谔以转运使入对，自言有捕盗功，乞赐章服。帝曰：“捕盗，常职也，
何足言功！”黜知寿州。
</p><p>
己亥，辽以都统额特勒为西北路招讨使，封漆水郡王。
</p><p>
甲寅，内侍梁惟简除名，全州安置。惟简坐党附，与张士良、梁知新皆得罪，
已又编管白州，徙配硃崖，以为宣仁后亲信故也。
</p><p>
黄履、来之邵、张商英、刘拯言：“蔡确先朝顾命大臣，宜尽按官爵恤数。”
丙辰，赠确为太师，谥忠怀，遣中使护其葬。
</p><p>
戊午，知大名府吕惠卿入对。引进副使宋球谓曾布曰：“惠卿语良久，上有倦
色。既而再出一札子，不知上有何语，遂不进呈，出笏而退。”布奏事毕，言及惠
卿，帝曰：“惠卿极凶横，升卿亦然。”布曰：“陛下睿明洞见，实天下之福！”
惠卿留数月，乃辞去。
</p><p>
庚申，辽以高丽王昱有疾，命其子颛权知国事。
</p><p>
先是辽欲过鸭绿江为界，高丽上表云：“普天之下，莫非王土王臣；尺地之馀，
何必我疆我理！”又云：“归汶陽之旧田，抚绥敝邑；回长沙之拙袖，忭舞昌辰。”
其参知政事朴寅亮之词也，辽主善之，遂寝其议。
</p><p>
十二月，癸亥朔，辽以知北院枢密使事耶律阿苏为北院枢密使。
</p><p>
乙丑，复置监察御史三人，分领六察，不言事。
</p><p>
令翰林学士蔡京、御史中丞黄履各举御史二人。
</p><p>
壬申，白虹贯日。
</p><p>
乙酉，曾布言文彦博、刘挚、王存、王岩叟辈皆诋訾先朝，去年施行元祐之人
多漏网者，惇曰：“三省已得旨，编类元祐以来臣僚章疏及申请文字，密院亦合编
类。”帝以为然。许将再奏曰：“密院已得指挥，编修文字，乞便施行。”从之。
</p><p>
戊子，诏如元丰例，孟月朝献景灵宫。
</p><p>
是岁，苏州地震。
</p><p>
辽放进士陈衡有等百三十人。

</p><p>
○哲宗宪元继道显德定功钦文睿武齐圣昭孝皇帝绍圣三年（辽寿昌二年）
</p><p>
春，正月，甲午，辽主如春水。
</p><p>
庚子，知枢密事韩忠彦罢。忠彦屡请外，帝问曾布曰：“忠彦别无事，亦不至
奸险。”对曰：“然。”已而章惇言忠彦处置边事多失宜，帝甚骇之。忠彦请不已，
乃除观文殿学士、知真定府，寻移定州。
</p><p>
甲辰，酌献景灵宫，遍诣诸殿，如元丰礼。
</p><p>
戊申，殿中侍御史陈次升言：“绍圣元年敕榜，除已行责降人外，一切不问，
议者亦不复言。近者窃见汪浃、李仲等送吏部，与合入差遣，录黄行下，以元祐所
献文字得罪。则敕榜所云，殆成虚语，将何以取信天下！伏望宣谕大臣，自今以始，
同共遵守。若人才委不可用，所见背理，以今日之罪罪之；既往之咎，置而不问，
以彰朝廷忠厚之德。”又言：“臣闻差官编排元祐间臣僚章疏，仍厚赏以购藏匿，
采之舆议，实有未安。恭惟陛下即政之初，诏令天下言事，亲政以来，揭榜许其自
新，是亦光武安反侧之意。今又考其一言之失，置于有过之地，是前之诏令，适所
以误天下也，后之敕榜，又所以诳天下也。命令如此，何以示信于人乎？所有编排
章疏指挥，乞行寝罢。”
</p><p>
庚戌，引见蕃官包顺、包诚等，赐赉有差。
</p><p>
诏：“鞫狱非本意所指而蔓求它罪者，论如律。”
</p><p>
壬子，知熙州范纯粹改知邓州。
</p><p>
乙卯，诏户部尚书勿领右曹。
</p><p>
元祐初，司马光乞尚书兼领左、右曹，使周知其数，则利权归一，从之。至是
复使侍郎专领，尚书不得与焉。
</p><p>
右正言孙谔言：“知河中府杨畏，在元丰时，其议论皆与朝廷合；及元祐之末，
吕大防、苏辙等用事，则尽变其趋而从之。绍圣之初，陛下躬亲总揽，则又欲变其
趋而偷合苟容。天下谓之‘杨三变’。”诏落畏职，依旧知河中。后以中书舍人盛
陶言，移知虢州。
</p><p>
戊午，诏罢合祭，间因大礼之岁，夏至日躬祭地祗于北郊。
</p><p>
辛酉，辽市牛以给乌古德?勒部之贫民。
</p><p>
二月，癸亥，出元丰库缗钱四百万于陕西、河东籴边储。
</p><p>
癸酉，罢富弼配飨神宗庙庭。
</p><p>
癸未，诏封濮安懿王子未王者三人，宗楚为南陽郡王，宗祐为景城郡王，宗汉
为东陽郡王。
</p><p>
乙酉，嗣濮王宗绰卒，谥孝靖。
</p><p>
丙戌，诏：“三岁一取旨，遣郎官、御史按察监司职事。”
</p><p>
丁亥，夏人寇义合砦。
</p><p>
是月，诏：“三路保甲依义勇法教试。”
</p><p>
三月，辛卯朔，尚书省火。壬辰，诏以禁中屡火，罢春宴及幸池苑，不御垂拱
殿三日。
</p><p>
癸巳，夏人围塞门砦。
</p><p>
丁酉，尚书省火。
</p><p>
戊戌，剑南东川地震。
</p><p>
己亥，封南陽郡王宗楚为嗣濮王。
</p><p>
辛亥，封大宁郡王佖为申王，遂宁郡王佶为端正。
</p><p>
壬子，帝谕二府，以元祐减赏功格不当，令修定，何未上。众皆曰：“诸路相
度未到。”曾布曰：“元丰中方有边事，欲激厉人用命。不若一用元丰赏格，候边
事息，别议增损。”帝曰：“当如此。”遂降旨诸路，令告谕将士知悉。
</p><p>
丁巳，幸申王、端王府。
</p><p>
夏，四月，辛酉，罢宣徽使。
</p><p>
己卯，辽赈西北边饥。
</p><p>
乙酉，户部侍郎吴居厚言：“请诸路课利场务及三万贯以上者，并依元丰条举
官监当，仍各委本路转动使奏举。”从之。
</p><p>
丙戌，三省同奏事，曾布曰：“司马光之内怀怨望，每事志于必改，背负先帝，
情最可诛。”李清臣、许将曰：“文彦博教光云：‘须尽易人，乃可举事。’”布
曰：“臣元丰末在朝廷，见光进用，自六月秉政至岁终，一无所为。及陰引苏轼、
苏辙、硃光庭、王岩叟辈，布满要路，至元祐元年二月，乃奏罢役法，尽逐旧人，
然后于先朝政事无所不改。以此知大臣陰引党类，置之言路，蔽塞人主耳目，则所
为无不如欲，此最为大患。”又曰：“誉光者乃闾巷小人耳。如王安石、臣兄巩，
皆有学识之士，臣自少时，已闻两人者议论，以为光不通经术，迂僻不知义理，其
它士大夫有识者，亦皆知之。”帝忻然听纳。
</p><p>
五月，壬子，太白昼见。
</p><p>
丙辰，录囚。
</p><p>
是月，左正言孙谔言：“免役者，一代之大法。夫在官之数，元丰多，元祐省，
虽省，未尝废事也，则多不若省；散役之直，元丰重，元祐轻，虽轻，未尝废役也，
则重不若轻。数省而直轻，则民之出钱者易；民之出钱者易，故法可久也。愿陛下
博采群言，无以元丰、元祐为间，要以便百姓，无不均平之患而止。”蔡京言：
“谔论役法，欲伸元祐之奸，惑天下之听。”诏谔罢言职，知广德军。
</p><p>
给事中蹇序辰言：“先帝在位十九年，其应世之迹，未易周览。请选儒臣著为
《神宗宝训》一书，授之读官，以备劝讲之阙。”诏俟《正史》成书，令史官编修。
序辰，周辅之子也。
</p><p>
六月，辛酉，辽主驻萨里纳。
</p><p>
癸亥，令真定立赵普庙。
</p><p>
癸未，诏常立罢诸王府侍讲，差监永州酒税，奉议郎赵冲监道州茶盐酒税。冲，
立门人也。
</p><p>
初，蔡卞请以立为崇政殿说书，既赐对，又请除谏官，帝未许。卞方与章惇比，
曾布欲倾之，乘间为帝言立附两人，乃于史院儒所撰立父秩行事以进，有云“自荆
公去位，天下官吏陰变新法，民受涂炭；公独见几，知其必败。”帝骇曰：“何谓
必败？”布言：“立狂悖不逊，自当行法。”及三省对，帝语蔡卞曰：“常立诋神
考而卿荐之，何也？”又顾章惇曰：“卿不见其语乎？”惇谢不知，帝怒曰：“语
在《常秩行状》，其语云：‘自安石罢相以来，民在涂炭。’又云：‘自秩与安石
去位，而识者知其必败。’其谄厚安石而诋薄神考如此，卞何为荐之？”惇、卞皆
错愕谢罪。帝即命中使就史院取《秩行状》，亲指“涂炭”“必败”四字以示惇、
卞，惇由是始悟为卞所卖。后一日，三省进呈。帝令与立宫观，冲别取旨，中书舍
人叶祖洽缴录黄，谓立贬太轻。李清臣具以报布，是日，布对，言：“立谄王安石
而毁先帝，情更可诛。乃欲擢之言路，此臣所以不能自己也。”帝亦切齿，故特与
远小处监当。殿中侍御史陈次升因言：“常立希合权臣，诋诬先帝，而大臣援进唯
恐不速，岂非负先帝、欺陛下乎？为臣之罪，莫大于是，伏望特行黜责，以警官邪！”
不报。
</p><p>
乙酉，立北郊斋宫于瑞圣园。
</p><p>
秋，七月，壬辰，以蔡京为翰林学士承旨。
</p><p>
癸巳，枢密院言：“据知邢州张赴称，体究得民间愿得牧地养马，但与蠲其租
课，仍不责以蕃息，养马人户，无追呼劳扰之患，其不愿养马之家，不得抑勒。今
相度欲具为条画榜示。”从之。
</p><p>
己亥，诏知渭州、宝文阁待制吕大忠特除宝文阁直学士、知秦州，以元祐中坚
持边议，又领帅日久故也。
</p><p>
大忠因言：“臣弟大防，自罹谪籍，流落累年，恐一旦不虞，倏先朝露，死生
隔绝，衔恨无穷。伏乞寝臣已除职名，只量移大防陕西州郡居住。”不听。
</p><p>
始，大忠自泾原入对，帝问：“大防安否？”且曰：“大臣初议令过海，朕独
处之安州，卿有书，当令且将息忍耐。大防朴直，为人所卖，候三二年，可复相见
也。”大忠泄其语于章惇，惇惧，绳之愈力，元祐党人由是再行贬黜。
</p><p>
丙午，辽主猎于赤山。
</p><p>
庚戌，依元丰职事官以行、守、试三等定禄秩。
</p><p>
甲寅，令熙河立王韶庙。
</p><p>
乙卯，国子司业龚原言：“将来科场止令依旧专治一经。”从之。
</p><p>
八月，辛酉，夏人寇宁顺砦。
</p><p>
丙子，诏：“王岩叟遗表并吕大防等所得恩例及举官并罢，更不施行。提举舒
州灵仙观、鄂州居住梁焘，主管洪州玉龙观、南安军居住刘安世，并分司南京，仍
各于本处居住。”
</p><p>
己卯，复置检法官。
</p><p>
帝尝语章惇曰：“元祐初，太皇太后遣宫嫔在朕左右者凡二十人，皆年长。一
日，觉十人者非素使令。顷之，十人至。十人还，复易十人去。其去而还者皆色惨
沮，若尝涕泣者。朕甚骇，不敢问。后乃知因刘安世等上疏，太皇太后诘之也。”
惇与蔡卞方谋诬元祐大臣尝有废立议，闻帝语，遂指刘安世、范祖禹言禁中觅乳母
事为根，二人重得罪。庚辰，责授祖禹昭州别驾，贺州安置，安世新州别驾，英州
安置。
</p><p>
九月，曾布言：“蔡卞最陰巧，而章惇轻率，以相媚说，故多为其所误。凡惇
所主张人物，多出于卞。至议论之际，惇毅然如自己出，而卞噤不启口，外议皆云：
‘蔡卞心，章惇口。’如此，实于圣政有害。政府虚位甚多，愿早择人，以助正论。”
</p><p>
己亥，邈川首领检校太保阿里骨卒。
</p><p>
庚子，诏姚勔永不磨勘，以给事中蹇序辰言其诋讪先帝，务欲遏绝绍述之意故
也。
</p><p>
丙午，辽徙乌尔古德?勒部于乌纳水，以扼北边之冲。
</p><p>
己酉，滁、沂二州地震。
</p><p>
壬子，太师、淮南、荆南节度使楚王颢卒。
</p><p>
颢天姿颖异，尤嗜学，始就外傅，每一经终，即遗讲读官以器币服马。工飞白，
善射，好图书，博求善本。神宗嘉其志尚，每得异书，亟驰使以示。帝即位，尊礼
尤隆，诏书不名。及卒，谥曰荣，陪葬永厚陵。
</p><p>
婕妤刘氏，明艳冠後庭，且多才艺，有盛宠，见皇后不循列妾礼。尝同后朝景
灵宫，讫事，就坐，嫔御皆立侍，婕妤独背立檐下。后閤中陈迎儿呵之，婕妤背立
如故，閤中皆忿。冬至，会朝隆祐宫，俟见于它所。后坐硃髹金饰，婕妤在它座，
意象颇愠，其从行者知之，为易座与后等。众弗能平，因传唱曰：“皇太后出。”
后起立，婕妤亦起。寻各复其所，或已撤婕妤座，遂顿于地，怼，不复朝，泣诉于
帝。内侍郝随方用事，谓婕妤曰：“毋以此戚戚！愿早为大家生子，此座终当为婕
妤有耳。”
</p><p>
会后女福庆公主疾，后有姊颇知医，尝医后危疾，以故出入掖庭，公主药弗效，
乃持道家治病符水以入，后惊曰：“姊宁不知宫中禁严，与外舍异邪？”令左右藏
之。俟帝至，具言其故，帝曰：“此人之常情耳。”后即焚符于帝前。宫禁相传厌
魅之端作矣。
</p><p>
方公主病帮，忽有纸钱在旁，后顾视，颇恶忌之，意自婕妤所遣人持来，益有
疑心。未几，后养母听宣夫人燕氏、尼法端与供奉官王坚为后祷祠事闻，诏入内押
班梁从政、句当御药院苏珪即皇城司鞫之，捕逮宦官、宫妾几三十人，搒掠备至，
肢体毁折，至有断舌者。狱成，命侍御史董敦逸覆录，罪人过庭下，气息仅属，无
一人能出声者。敦逸秉笔疑未下，郝随等以言胁之，敦逸畏祸及己，乃以奏牍上。
乙卯，诏以皇后孟氏旁惑邪言，陰挟媚道，废居瑶华宫，号华陽教主、玉清妙静仙
师，法名冲真。
</p><p>
初，章惇诬宣仁有废立计，以后为宣仁所立，欲废之，又陰附刘婕妤，欲请建
为后，与郝随构成是狱，莫有敢异议者。既降案付三省。枢密院约法，惇会李清臣、
渣布、许将、蔡卞及刑部官徐鐸等议。或谓不可处极典，曾布谕法官但当守法，且
曰：“驴媚蛇雾，是未成否？”众皆瞿然。法官遂执议坚等三人皆处死。
</p><p>
殿中侍御史陈次升言：“所治之狱，不经有司，虽闻追验证佐，而事迹秘密，
朝廷之臣，犹不预闻，士庶惶惑，固无足怪。臣窃谓自古推鞫狱讼，皆付外庭，未
有宫禁自治，高下付Yan宦之手。陛下但见案牍之具耳，安知情罪之虚实！万一冤滥，
为天下后世讥笑。欲乞陛下亲选在庭侍从或台谏官公正无所阿附之人，专置制院，
别行推勘，庶得实情。”不报。
</p><p>
其后董敦逸亦言：“中宫之废，事有所因，情有可察。诏下之日，天为之陰翳，
是天不欲废之也；人为之流涕，是人不欲废之也。臣尝覆录狱事，恐得罪天下后世。”
帝怒。蔡卞欲加重贬，章惇、曾布曰：“陛下本以皇城狱出于近习推治，故命敦逸
录问；今乃贬录问官，何以取信中外！”乃止。帝久亦悔之，曰：“章惇坏我名节。”
</p><p>
冬，十月，丁巳朔，以楚荣王丧未成服，罢文德殿视朝。
</p><p>
以监江宁府税张商英权知洪州。
</p><p>
以正字邓洵武为《神宗正史》编修官。洵武，绾之子也。
</p><p>
壬戌，夏人大入鄜延。戊辰，诏被边诸路相度城砦要害，增严守备。
</p><p>
辽主驻藕丝淀。
</p><p>
辛未，西南方有雷声，次大雨雹。
</p><p>
癸酉，钟传言筑汝遮，诏以为安西城。
</p><p>
庚辰，高丽遣使贡于辽。
</p><p>
甲申，以知大名府吕惠卿知延安府。
</p><p>
是月，夏兵自长城一日驰至金明砦，列营环城，国主乾顺与其母亲督枹鼓，纵
骑四掠。知麟州有备，复还金明，而后骑之精锐者留龙安。边将悉兵掩击，不退，
金明乃破。守兵二千八百人，惟五人得脱，城中粮草皆尽，将官皇城使张俞死之。
既还，留一书置汉人颈上曰：“贷汝命，为我投经略使处。”其言曰：“夏国昨与
朝廷疆场小有不同，方行理究；不意朝廷改悔，却与坐团铺处立界，本国以恭顺之
故，亦黾勉听从，遂于境内立数堡以护耕；而鄜延出兵悉行平荡，又数数入界杀掠。
国人共愤，欲取延州，终以恭顺，止取金明一砦以示兵锋，亦不失臣子之节也。”
延帅吕惠卿上枢密院而不以闻。
</p><p>
知延安府吕惠卿奏乞依吕大忠例，暂赴阙奏事，章惇谓曾布曰：“边事方尔，
可谓不识紧慢也。”李清臣曰：“此必有挹魁柄之意，或恐有引以为代者，吾属危
矣。”布曰：“此无虑，魁柄岂易挹邪！”十一月，癸巳，进呈，帝曰：“惠卿何
可来？”众皆言无来理。遂诏止之曰：“如有所陈，条画闻奏。”
</p><p>
丁未，章惇上重修《神宗实录》。
</p><p>
十二月，己未，辽招讨使额特勒讨准布别部，破之。
</p><p>
辛酉，济陽郡王宗景，坐以立妾罔上，罢开府仪同三司，判大宗正司事。
</p><p>
壬戌，辽南府宰相图噜干致仕。癸亥，以萧托卜嘉为北府宰相，以耶律大悲努
为殿前都点检。
</p><p>
甲戌，蔡京上新修《太学敕令式》。
</p><p>
乙亥，夏国遣使献金明之俘于辽。
</p><p>
辽生女直节度使英格，节度使颇拉淑之母弟也。颇拉淑没，英格嗣，以兄和哩
卓子萨哈为国相。是岁，赫舍哩部阿苏、穆都哩阻兵为难，英格自往伐之。阿苏诉
于辽，辽遣使止英格勿攻，英格留萨哈守阿苏城而还。会阿閤版等阻五国鹰路，执
杀辽捕鹰使者，辽诏英格讨之。阿閤版等据险立栅，方大寒，乃募善射者，揉劲弓
利矢攻之，数日，入其城，出辽使者数人，归之。英格兄子阿古达，善射，有大志。
辽大国舅帐萧谐里啸聚为盗，有众数千，奔女直，结英格为乱，因命英格图之。英
格斩谐里，遣阿古达献首级于辽，馀悉留不遣。辽人无如何，乃进英格及阿古达官
以慰之。
</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86735.html' class='pagedaohang'>【上一篇】<i>:卷第八十五 【宋纪八十五】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86733.html' class='pagedaohang'>【下一篇】<i>：卷第八十三 【宋纪八十三】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>