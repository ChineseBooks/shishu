<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第一百六十七 【宋纪一百六十七】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'></a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第一百六十七 【宋纪一百六十七】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86652.html' class='pagedaohang'>【上一篇】<i>:卷第一百六十八 【宋纪一百六十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86650.html' class='pagedaohang'>【下一篇】<i>：卷第一百六十六 【宋纪一百六十六】</i></a></span>
</ul>
<div class="articleContent" id="articleContent"> <p>
起昭陽大荒落四月，尽阏逢敦牂十二月，
凡一年有奇。

</p><p>
○理宗建道备德大功复兴烈文仁武圣明安孝皇帝绍定六年（金天兴二年，蒙古
太宗五年）
</p><p>
夏，四月，壬寅，葬恭圣仁烈皇后于永茂陵。
</p><p>
金崔立以天子衮冕、后服进于苏布特，又括在城金银，搜索薰灌，讯掠惨酷，
金主姨郕国夫人、平章拜甡妻、右丞李蹊妻皆死杖下。贵族富人不堪其毒，或相语
曰：“攻城后七八日中，诸门出葬者百万，恨不早预其数！”立时与其妻入宫，两
宫赐之不可胜计。立因讽太后作书陈天时人事，遣金主乳母入归德招降。
</p><p>
立遂以太后、皇后、梁王、荆王及诸妃嫔，凡车三十七两，宗室男女五百馀人，
衍圣公孔元措等及三教、医、卜、工匠、绣女赴青城。刘祁窃叹曰：“此国初受宋
降处也，今乃复至此乎！”苏布特杀梁、荆二王及族属，而送后、妃等于和林。宝
符李氏行至宣德州，自缢于摩诃院佛像前，且书其门曰：“宝符御待此处身故。”
见者哀之。诸后妃不知所终。
</p><p>
苏布特入汴京，以金人擅杀唐庆，取诸宰执家属治罪，故相侯挚见杀。崔立时
在城外，兵先入其家，取其妻、妾、宝玉以出。立归，大恸而已。
</p><p>
初，蒙古之制，凡攻城不降，矢石一发则屠之。汴京既破，苏布特遣使言于蒙
古主曰：“此城相抗日久，士卒多伤，请屠其城。”耶律楚材闻之，驰见蒙古主曰：
“将士暴露数十年，所争者土地人民耳；得地无民，将焉用之！”蒙古主未许。楚
材又曰：“凡弓矢、甲仗、金玉等匠及官民富贵之家，皆聚此城，杀之则一无所得，
是徒劳也。”乃诏除完颜氏一族外，馀皆原免。时避兵在汴者尚百四十万户，皆得
保全。遂为定制。
</p><p>
苏布特以汴多饥民，下令纵其北渡就食。
</p><p>
金唐、邓州行省武仙次于顺陽，与唐州守将武天锡、邓州守将伊喇瑗相掎角，
谋迎金主入蜀，遂侵光化，其锋甚锐。孟珙逼天锡垒，一鼓拔之。壮士张子良，得
天锡首以献，俘将士四百馀人。又败金人于吕堰，俘获不可胜计，遂攻顺陽，武仙
败走马蹬山，县令李英及申州安抚张林皆以城降。珙言于史嵩之曰：“归附之人，
宜因其土地而使之耕，因其人民而立之长，少壮籍为军，俾自耕自守，才能者分以
土地，任以职事，使各招其徒以杀其势。”嵩之从之。
</p><p>
乙酉，录行都系囚。
</p><p>
五月，金邓州节度使伊喇瑗以其州来降。初，金主遣右司郎中白华召邓兵入援，
事久不济，淹留于馆。会瑗以邓降，华亦从至襄陽，帅臣暑华为制幹，寻改钧州提
督。其后州将范用吉杀长吏，送款于蒙古，华因北归。华以宿儒贵显，国危不能以
义自处，为时所贬。
</p><p>
卫州白公庙之溃，富察官努母为蒙古所获，金主命官努因其母以请和。官努乃
诣亳州，密与特穆尔岱言，欲劫金主以降。特穆尔岱信之，还其母，因定和计，官
努乃日往来讲议，或乘舟中流会饮。其遣来使者二十馀辈，金主密令官努以金银牌
与之，勿令还营，因知王家寺大将所在，官努乃定斫营之策。端午日，祭天，军中
因备火槍战具，官努夜率忠孝军四百五十人登舟，杀守堤逻卒，径至王家寺特穆尔
岱之营。金主御北门，系舟待之，虑不胜则走徐州。四更，接战，忠孝军却而复进，
官努以小船分军五七十出栅外，腹背攻之，持火槍入蒙古军。特穆尔岱不能支，大
溃，溺死三千五百馀人，官努尽焚其栅而还。遂拜真左副元帅、参知政事，命习显
总其军以守亳州。
</p><p>
官努既败特穆尔岱，势益暴横，居金主于照碧堂，诸臣无一人敢奏对者。金主
悲泣，语近侍曰：“自古无不亡之国，不死之君，但恨我不知人，为此奴所困耳！”
于是内侍局令宋珪、奉御纽祜禄温绰、乌古逊爱实等，密谋诛官努，且闻蔡州城池
坚深，兵众粮广，咸劝如蔡州。会蔡、息、陈、颍等州便宜总帅乌库哩镐运米四百
斛至归德，且请临幸，金主遂决策如蔡。六月，乙卯，官努自亳州还，力陈不可，
至于扼腕顿足，意趣叵测，因出，号于众曰：“敢言南迁者斩！”众讽金主早为计，
金主遂与珪等谋召宰相议事，而令温绰伏照碧堂门间，官努入，温绰从后刺其肋，
金主亦拔剑斫之。官努中创，投城下以走，温绰、爱实追杀之。忠孝军闻变，皆擐
甲，温绰请金主亲抚慰之。于是金主御双门，赦忠孝军以安反侧。
</p><p>
金主以齐克绅守中京有功，降诏褒谕，授中京留守，又以参政内族色埒自南山
领军十馀万入洛行省事。齐克绅建一堂于洛州驿东，名曰报恩，刻诏文于石，愿以
死自效。蒙古自汴驱色埒之子于金昌府东门下，诱色埒降，色埒命左右射之。既而
闻崔立之变，病不能语而死。总帅乌凌阿呼图代行省事，齐克绅行总帅府事；月馀，
粮尽，军民稍散。蒙古兵复至，陈于洛南，齐克绅陈于水北。蒙古韩元帅匹马立水
滨招降，齐克绅跃而射之。韩奔还陈，率步卒数百夺桥，金军有一卒，独立拒之，
杀数人，齐克绅即手解都统银牌佩之，士气复振。初，筑战垒于城外，四隅至五门
内外皆有屏，谓之迷魂墙，蒙古以五百骑迫之，齐克绅率卒二百鼓噪而出，蒙古退
走。呼图以蒙古兵强，即以轻骑挈妻子奔蔡州，鹰扬都尉献西门以降。齐克绅率死
士数十突东门出，转战至偃师，力尽就执，载以一马，拥迫而行，将见蒙古帅塔齐
尔。齐克绅语不逊，兵卒诱之曰：“汝能北面一屈膝，当贷汝命。”齐克绅不从。
左右持使北面，齐克绅拗头南向，遂杀之。
</p><p>
辛卯，金主发归德，留元帅王璧守之。时久雨，朝士扈从者徒行泥水中，掇青
枣为粮，足胫尽肿。明日，至亳州，金主黄衣、皁笠、金兔鹘带，以青黄旗二导前，
黄伞拥后，从者二三百人，马五十匹而已。城中父老拜伏道左，金主遣近侍谕以
“国家涵养汝辈，百有馀年，今朕无德，令汝涂炭。朕不足言，汝辈无忘祖宗之德。”
众皆呼万岁，泣下。留一日，进次亳南六十里，避雨双沟寺中，蒿艾满目，无一人
迹。金主太息曰：“生灵尽矣！”为之一恸。己亥，入蔡州，父老罗拜于道，见仪
卫萧条，莫不感泣，金主亦歔欷久之。
</p><p>
遂以完颜仲德为尚书右丞，总领省院事；乌库哩镐为御史大夫，总帅如故；张
天纲权参知政事；富珠哩小洛索签书枢密院事。
</p><p>
仲德有文武材，事无巨细，率亲为之，选士括马，缮治甲兵，未尝一日忘奉幸
秦、巩之志。近侍久困迁播，幸即安于蔡，皆娶妻营业，不愿迁徙，旦夕言西幸不
便。时蒙古兵去蔡差远，商贩渐集，金主亦安之，命修见山亭为游息之所，遣内侍
宋珪选室女备后宫，已得数人。完颜仲德谏曰：“小民无知，将谓陛下驻跸以来，
不闻恢复远略，而先求处女以示久居。民愚而神不可不畏！”金主曰：“朕以六宫
失散，左右无人，故令采择。今承规诲，敢不敬从！”止留解文义者一人，馀皆放
还。
</p><p>
仲德定进马迁赏格，得马千馀匹，又遣使分诣诸道，选兵诣蔡，得精锐万馀，
兵威稍振。忠孝军提控李德，率十馀人乘马入省大呼，以月粮不优，几肆骂詈，仲
德缚德杖之。金主谕仲德曰：“此军得力，方以倚用，卿何不容忍之？”仲德对曰：
“时方多故，录功隐过，自陛下之德。至于将帅之职则不然。小犯则决，大犯则诛，
强兵悍卒，不可使一日不在纪律。盖小人之情，纵则骄，骄则难制。瞧陽之祸，岂
独官努之罪，亦有司纵之太过耳。今欲更易前辙，不宜爱克厥威。赏必由中，罚则
臣任其责。”军士闻之，无复敢犯法者。
</p><p>
时从官近侍皆穷乏，悉取傍于乌库哩镐，镐不能人满其欲，日夕谮于金主，至
以尚食阙供为言。金主怒，遂疏镐。镐忧愤成疾，多不视事。
</p><p>
蒙古耶律楚材请以孔元楷袭封衍圣公，从之。
</p><p>
秋，七月，乙卯，权知广德军石孝德隆，进奏民力当惜，帝曰：“州县催科，
岁有增益，朕每闻之，此心恻然。宜以爱民为念，无负所言。”
</p><p>
孟珙大败金武仙于马蹬山，降其将刘仪。珙问仙虚实，仪言：“仙所据九寨，
其大寨石穴山，以马蹬山、沙窝、蛄山三寨蔽其前。三寨不破，石穴未可图也。若
先破离金寨，则岵山、沙窝孤立矣。”珙乃遣兵攻离金，掩杀几尽。是夕，复令壮
士捣王子山寨，斩金将首而出，遂围马蹬，杀戮山积。还，至沙窝西，与金人战，
大捷。未几，丁顺复破默候里寨。于是仙之九寨，六日破其七。珙召仪曰：“此寨
既破，板轿、石穴必震，汝能为我招之乎？”仪请选熬人三百，伪逃归，怀招安榜
以往。
</p><p>
珙料仙势穷蹙，必上岵山绝顶窥伺，乃令樊文彬驻军其下。已而仙众果登山，
文彬麾旗，伏兵四起，仙众失措，枕藉崖谷，杀其将乌沙惹，擒七百三十人，弃铠
甲如山。薄暮，珙进军至小水河。仪言：“仙谋往商州依险以守，然老稚不愿北去。”
珙曰：“进兵不可缓。”夜，漏下十刻，召文彬等授方略，丙辰，蓐食启行。时积
雨未霁，文彬患之，珙曰：“此雪夜擒吴元济之时也！”策马直至石穴，分兵进攻，
自寅至巳，破之。仙走，追至鲇鱼寨，仙望见，易服而遁。复战于银葫芦山，又败
之。仙与五六骑奔，追，隐不见；降其众七万。珙还襄陽。
</p><p>
八月，蒙古都元帅塔齐尔使王檝至襄陽，约攻蔡州。塔齐尔，博勒呼之从孙也。
</p><p>
史嵩之先以兵会伐唐州，时城中粮尽，人相食，金将乌库哩黑汉，杀其爱妾以
啖士，士争杀其妻子。官属聚议欲降，黑汉持之益坚。有总领赵丑儿者，开门纳南
军，黑汉率兵巷战，为南军所获，胁使降，黑汉不屈，遂杀之。主帅富察某为部曲
兵所食，城遂降。南军驻息州南，降者日众，息州刺史乌库哩呼噜惧，请益兵为备，
金主以参知政事穆延乌登、签书枢密院富珠哩中洛索帅忠孝军五百行，金主谕之曰：
“蒙古所以常取胜者，恃北方之马力，就中国之技巧耳，我实难与之敌。至于宋人，
何足道哉？朕得甲士三千，纵横江、淮间矣。”以呼噜畏缩，命瓜勒佳玖珠代之。
</p><p>
九月，壬寅朔，日有食之。
</p><p>
辛亥，大飨于明堂大赦。
</p><p>
辛酉，经筵官请以御制敬天、法祖，事亲、齐家四十八条及缉熙殿榜殿记宣付
史馆。
</p><p>
蒙古库裕克攻辽东，舒穆噜扎拉率黑军先登，诸军继之，擒万努，遂平辽东。
扎拉，额森之子也。万努据辽东十九年，至是始灭。
</p><p>
金使完颜阿古岱来乞粮，将行，金主谕之曰：“宋人负朕深矣。朕自即位以来，
戒饬边将，无犯南界，边臣有请征讨者，未尝不切责之。向得宋一州，随即付与。
近淮陰为归，彼多以金币为赎，朕若受财，是货之也，付之全城，秋毫无犯。清口
临陈，生获数千人，悉资遣之。今乘我疲敝，据我寿州，诱我邓州，又攻我唐州，
彼为谋亦浅矣。蒙古灭国四十，以及西夏；夏亡，及于我；我亡，必及于宋。脣亡
齿寒，自然之理。若与我连和，所以为我者，亦为彼也。卿其以此意晓之。”阿古
岱至宋，宋不许。
</p><p>
庚戌，金主以重九拜天于节度使厅，群臣陪从成礼。金主面谕之曰：“国家自
开创，涵养汝等百有馀年，汝等或以先世立功，或以劳效起身，披坚执锐，积有年
矣。今当厄运，与朕同患，可谓忠矣。比闻北兵将至，正汝等立功报国之秋，纵死
王事，不失为忠孝之鬼。往者汝等立功，常虑不为朝廷所知；今日临敌，朕亲见之
矣。汝等勉之。”因赐卮酒。酒未竟，，逻骑驰报敌兵数百突至城下，将士踊跃，
咸请一战，金主许之。是日，分防守四面及子城众出战，蒙古兵溃奔。塔齐尔以数
百骑复驻城东，金主遣兵接战，又败之。自是蒙古不复薄城，分筑长垒围之。
</p><p>
冬，十月，孟珙、江海帅师二万，运米三十万石，赴蒙古之约。塔齐尔大喜，
益修攻具，斫木之声，闻于城中，城中益恐，往往窃议出降。完颜仲德日以国家恩
泽、君臣分义抚循其民，且营画御备，未尝入私室。军民感奋，始有固志。
</p><p>
金裁冗员，汰冗军，及定官吏、军兵月俸。辛巳，纵饥民老稚赢疾者出城，既
而出城者多言城中虚实，复禁之。
</p><p>
甲申，金徐州节度副使郭恩，约原州叛将麻琮袭破徐州。州中将士以蔡州被围，
朝命阻绝，逼于蒙古兵，议出降，行省萨布不从，恐被执，投河，军士援出之，萨
布自缢死。麻琮以州降于蒙古。
</p><p>
金人自被围，惧食不给，妖人乌库哩先生，自言能使军士服食可不费粮，议者
欲援田单假神师故事以骇敌人，金主颇然之，参知政事张天纲力辨以为不可，遂止。
员外郎王鹗发其从前奸恶，金主曰：“朕几为妖人所诳。”遂杀之。
</p><p>
丙戌，以史弥远为太师、左丞相，郑清之为右丞相，并兼枢密使，加食邑千户，
薛极为枢密使，乔行简、陈贵谊参知政事。帝谕贵谊曰：“顷闻忧国之言，朕所不
忘。”
</p><p>
弥远拜左相，一日，以疾求解政。诏：“弥远有定策大功，勤劳王室，宜加优
礼。”于是授保宁、昭信节度使、充醴泉观使，封会稽郡王，奉朝请，二子、一婿、
五孙皆加官秩。越八日，乙未，卒。弥远为相凡二十六年，用事专且久，权倾内外。
初欲反韩侂胄所为，收召贤才老臣，布于朝廷。及济王不得其死，论者纷起，遂专
任俭壬为台谏，一时君子贬斥殆尽。帝德其拥立，惟言是从，殁而赠官锡谥，恩宠
不衰。
</p><p>
十一月，乙巳，给事中莫泽，言提举千秋鸿禧观梁成大，暴很贪婪，苟贱无耻，
遂寝成大祠命，泽迁刑部尚书。既而台臣交劾泽贪婬忮害，又论工部尚书李知孝侵
欲无厌，皆罢之。三人党附史弥远，排斥诸贤；成大尤心术嶮巇，凡可贼害忠良者，
率攘臂为之，四方赂遗，列置堂庑，导宾客观之，欲其效尤。夺占宇文氏赐第，既
摈归，讼之者数百人，朝命毁其庐。虽知孝亦鄙其为人，尝曰：“所不堪者，他日
与成大同传耳！”至是皆贬，寻谪居远州，尽追爵秩，天下快之。
</p><p>
丙午，诏改明年为端平元年。帝始亲政，厉精求治。郑清之亦以更化为己任，
收召贤才，擢用之。
</p><p>
召陈埙为枢密院编修官。入对，首言：“天下之安危在宰相。南渡以来，屡失
机会。秦桧死，所任万俟禼、沈该耳；韩侂胄死，所任史弥远耳。此今日所当谨也。”
次言：“内廷当严宦官之禁，外廷当严台谏之选。”宦者陈洵益陰中之，监察御史
王定劾埙，出知常州。
</p><p>
进魏了翁为华文殿待制、知泸州。了翁应诏上章论十弊，请复旧典以彰新化：
一，复三省之典以重六卿；二，复二府之典以集众议；三，复都堂之典以重省爱；
四，复侍从之典以来忠告；五，复经筵之典以熙圣学；六，复台谏之典以公黜陟；
七，复制诰之典以谨命令；八，复听言之典以通下情；九，复三衙之典以强主威；
十，复制阃之典以黜私意。疏列万言，先引故实，次陈时弊，分别利害，粲若白黑，
帝读之感动。
</p><p>
丙寅，权工部侍郎赵范入见。帝问：“近日何者为急？”范奏曰：“事有本末，
有缓急。奖廉退，去奸邪，此国之本务；国未富，兵未强，此今日之急务也。大农
课额，大亏于昔，要必有由。至于兵之未强，则缘诸边近年筑城太多，遂分兵力。
国家之兵，聚则不少，散则不多。若能散能聚，可守可战，使江、淮表里皆有可恃
之势，则戎马侵突，足以御之矣。”帝问蒙古议和事，范曰：“为羁縻之策则可。
宣和海上之盟，其初坚如金石，缘倚之太重，备之不至，迄以取祸，此近事之可鉴
者。”帝曰：“和岂可侍耶！”丁卯，诏：“赵葵措置沿边备御，缓急调遣，并听
便宜。”
</p><p>
戊辰，礼部郎中洪咨夔请召用崔与之、真德秀、魏了翁，帝然之，命咨夔与王
遂并拜御史。咨夔谓遂曰：“朝无台谏久矣，要当极本原而先论之。”乃上疏曰：
“臣历考往古治乱之原，权归人主，政出中书，天下未有不治。权不归人主，则廉
级一夷，纲常且不立，奚政之问？政不出中书，则腹心无寄，必转而他属，奚权之
揽？此八政驭群臣所以独归之王，而诏之者必天官冢宰也。陛下亲政以来，威福操
柄，收还掌握，扬庭出令，震撼海宇，天下始知有吾君；元首既明，股肱不容于自
惰，撤副封，罢先行，坐政事堂以治事，天下始知有朝廷；此其大权大政亦略举矣。
然中书之弊端，其大者有四：一曰自用，二曰自专，三曰自私，四曰自固。愿陛下
于从容论道之顷，宣示臣言，俾大臣克初志而加定力，惩往辙而图方来，以仰称励
精更始之意。”帝嘉纳。
</p><p>
己巳，赵葵入见，帝问曰：“金与蒙古交争，和议如何？？葵对曰：“今边事
未强，军政未备，且与之和。一年无警，当作两年预备；若根本既壮，彼或背盟，
足可御敌。臣至淮东，当修车马，备器械，为野战之计，固城壁壕隍，为强边之图，
更欲为陛下经理屯田。”帝曰：“卿规模甚远，其殚意为朕展布。”
</p><p>
蔡州攻围益急，金尽藉民丁防守，民丁不足，复括妇人壮健者假男子衣冠运木
石，金主亲出抚谕之。
</p><p>
金人自东门出战，孟珙遮其归路，得降人，言蔡城中饥，珙曰：“已窘矣，当
并力守之，以防突围。”珙与塔齐尔约，南、北军毋相犯。塔齐尔遣张柔帅精兵五
千薄城，金人钩二卒以去。柔中流矢如蝟，珙麾先锋救之，挟柔以出。
</p><p>
十二月，珙进逼柴潭，立栅潭上，命诸将夺柴潭楼。金人来争，诸军鱼贯而上，
遂拔柴潭楼。蔡州恃潭为固，外即汝水，潭高于汝五六丈，城上金字号楼，伏巨弩。
相传其下有龙，人不敢近，将士疑畏，珙召麾下饮，再行，谓曰：“柴潭楼非天造
地设，伏弩能射远而不可射近。彼所恃此水耳，决而注之，涸可立待。”遂凿堤，
潭果决入汝。珙命实以薪苇，蒙古亦决练水，于是两军皆济。
</p><p>
己卯，攻外城，破之，进逼土门。金人驱其老稚熬为油，号人油砲，人不堪其
楚，珙遣道士说止之。金帅富珠哩中洛索帅精锐五百，夜出西门，人荷束藁，沃油
其上，将烧两军寨及砲具。蒙古兵先觉之，伏于隐处，挽强弩百馀，火发，矢亦发，
金兵却走，伤者甚众，洛索仅以身免。两军合攻西城，克之，因堕其城。先是完颜
仲德命筑寨浚壕为备，及西城堕，两军皆未能入，但于城上立栅自蔽。仲德摘三百
精锐，日夕战御。
</p><p>
金主谓侍臣曰：“我为金紫十年，太子十年，人主十年，自知无大过恶，死无
所恨。所恨者，祖宗传祚百年，至我而绝，与古荒婬暴乱之君等为亡国，独为此介
介耳！”又曰：“亡国之君，往往为人囚执，或为俘献，或辱于阶庭，或闭之空谷。
朕必不至于此！卿等观之，朕志决矣！”以御用器皿赏战士。已而微服率兵夜出东
城，谋遁去，及栅，遇敌兵，战而还。杀厩马以犒将士，然其势不可为矣。
</p><p>
庚辰，枢密使薛极罢。极与胡榘、聂子述、赵汝述并附史弥远，最为亲信用事，
人谓之“四木”。至是罢，知绍兴府兼浙东安抚使。
</p><p>
戊申，洪咨夔言提举洞霄宫袁韶，仇视善类，谄附史弥远；诏罢祠禄。又劾赵
善湘、郑损、陈晐纳赂弥远，怙势肆奸，失江淮、荆襄、蜀汉人心，罪状显著；诏
善湘有讨李全功，特寝免，晐与祠，损落职与祠。
</p><p>
是岁，蒙古敕修孔子庙及浑天仪。

</p><p>
○理宗建道备德大功复兴烈文仁武圣明安孝皇帝端平元年（金天兴三年，蒙古
太宗六年）
</p><p>
春，正月，庚子朔，诏求直言。太府卿吴潜应诏陈九事，忤执政意，罢，奉千
秋鸿禧祠。秘书郎董重珍上五事，且曰：“隐蔽君德，昔咎故相，故臣得以专诋权
臣；昭明君德，今在陛下，故臣得以责难君父。请召真德秀、魏了翁用之。”帝谓
之曰：“人主之职无他，惟辨君子、小人。”重珍对曰：“君子指小人为小人，小
人亦指君子为小人。人主当精择人望，处之要津，正论日闻，则必知君子姓名，小
人情状矣。”诏兼崇政殿说书。重珍戒家事勿以白，务积精神以寤上意。每草奏，
斋心盛服，有密启，则手书削稿，帝称其忠实。
</p><p>
诏举堪为将帅者。
</p><p>
以曾从龙为沿江制置使。
</p><p>
丙午，诏赵范兼淮西制置副使，任防御。
</p><p>
以不擅嗣濮王。
</p><p>
孟珙同蒙古兵围蔡州，会饮，歌吹声相接，城中饥窘，叹息而已。先是辛丑，
黑气压城上，日无光，出降者言：“城中绝粮已三月，鞍靴败鼓皆糜煮，且听以老
弱互食，诸军日以人畜骨和芹泥食之。又往往斩败军全队，拘其肉以食，故欲降者
众。”珙乃令诸军衔枚，分运云梯布城下。
</p><p>
金自被围以来，将帅战没甚众，戊申，以近侍分守四城。蒙古兵凿西城为五门
以入，督军鏖战，及暮及退，声言来日复集。是夕，金主集百官，传位于东面元帅
承麟。承麟，世祖之后拜甡之弟也，拜泣不敢受。金主曰：“朕所以付卿者，岂得
已哉！以朕肌体肥重，不便鞍马驰突。卿平日趫捷有将略，万一得免，祚嗣不绝，
此朕志也。”承麟乃起受玺。己酉，即位。
</p><p>
时孟珙之师向南门，至金字楼，列云梯，令诸将闻鼓则进。马义先登，赵荣继
之，万众竞入，大战城上。乌库哩镐及其将帅二百人皆降。时百官称贺，礼毕，亟
出捍敌，而南城已立宋帜。俄顷，四面鼓噪夹攻，声震天地。南面守者弃门走。孟
珙招江海、塔齐尔之师以入，完颜仲德帅精兵一千巷战，不能御。金主自经于幽兰
轩。仲德闻之，谓将士曰：“吾君已崩，何以战为！吾不能死于乱兵之手，吾赴汝
水从吾君矣，诸君其善为计！”言讫，赴水死。将士皆曰：“相公殉国，吾辈独不
能耶？”于是参政富珠哩小洛索、乌凌阿呼图、总帅元志、元帅裕珊尔、赫舍哩柏
寿、乌库哩和勒端及军士五百馀人皆从死焉。
</p><p>
仲德状貌不逾常人，平生喜怒未尝妄发，闻人过，常护讳之，虽在军旅，手不
释卷。家素贫，敝衣粝食，终其身晏如也。雅好宾客及荐举人才，人有寸长，必极
口称道。其掌军务，赏罚明信，号令严整，故所至军民咸乐为用，危急死生之际，
无一人有异志者。南迁以后，将相文武忠亮，始终无瑕者，仲德一人而已。
</p><p>
承麟退保子城，闻金全殂，率群臣入哭，因谓众曰：“先帝在位十年，勤俭宽
仁，图复旧业，有志未就，可哀也已！宜谥曰哀。”奠未毕，城破，诸将禁兵共举
火焚之，奉御完颜绛山收其骨，将瘗之汝水上。江海入宫，执参政张天纲以归，孟
珙问金主所在，天纲以实告曰：“城危时，即取宝玉置小室，环以草，号泣自经，
曰：‘死便火我。’”烟焰未绝，珙乃与塔齐尔分金主骨及宝玉、法物。承麟亦为
乱兵所杀。金亡。
</p><p>
先是金有都提控毕资伦者，为边将所获，囚于镇江土狱，胁诱百端，终不肯降，
至此已十四年矣。及闻金主自经，叹曰：“吾无所望矣，容吾一祭吾君乃降耳。”
主者信之，为屠牛羊，设祭镇江南岸。资伦祭毕，伏地大哭，投江而死。
</p><p>
戊辰，史嵩之露布告金亡，以陈，蔡西北地分属蒙古，蒙古命刘福为河南道总
管。嵩之遣郭春按循故壤，诣奉先县汛扫祖宗诸陵。孟珙还屯襄陽，江海还屯信陽，
王旻戍随州，王安国守枣陽，蒋成守光化，杨恢守钧州，并益兵饬备，经理屯田于
唐、邓。
</p><p>
金穆延乌登行省于息州，与诸将日以歌酒为乐，军士婬纵；蔡州破，与富珠哩
中洛索、瓜勒佳玖珠等送款请降，为金主发丧设祭，上谥曰昭宗。州民因奉乌登为
丞相，中洛索为平章，举城南迁，遂焚其楼橹。蒙古望见火起，追及于罗山，自万
户以下凡七百人皆被杀。
</p><p>
二月，辛未，御史洪咨夔言：“陛下亲政之始，斥逐李知孝、梁成大，天下固
已快之。其馀谄事权奸，党私罔上，倡婬默货，罪大罚轻者，尚在仕籍。”诏俱削
秩罢祠。
</p><p>
丁亥，诏：“端平元年正月以前，诸命官贬窜物故者，许令归葬。”
</p><p>
是月，蒙古都元帅张荣破徐州，国安用投水死。
</p><p>
三月，己酉，以贾似道为籍田令。似道，涉子，贵妃弟也。少落魄，为游博，
不事操行，以廕补嘉兴司仓。帝以贵妃故，累擢至太常丞，益恃宠不检，日纵游诸
伎家，夜即燕游湖上不返。帝尝夜凭高望西湖中灯火异常时，语左右曰：“此必似
道也。”明日询之，果然，使京尹史岩之戒之，岩之对曰：“似道虽有少年气习，
然其才可大用也。”
</p><p>
史嵩之上所获辽道宗、金太宗、世宗宝玺七颗，诏贮封桩库。
</p><p>
辛酉，诏遣太常寺主簿硃扬祖、閤门祗候林拓诣洛陽省谒八陵。
</p><p>
蒙古兵自河南还，俘获甚众，中途逃者十七八，诏居停逃民及资给者灭其家，
乡社亦连坐。由是逃者莫敢舍，多殍死道路。耶律楚材从容进曰：“河南既平，民
皆陛下赤子，走复何之！奈何因一俘囚，连死数十百人乎？”蒙古主悟，命除其禁。
</p><p>
夏，四月，史嵩之遣使以孟珙所获金哀宗遗物及宝玉法物并俘囚张天纲、完颜
海罕等献于行都。时相侈大其事，洪咨夔曰：“朽骨耳，函之以葬大理寺可也。第
当以金亡告九庙，归诸祖宗德泽。况与大敌为邻，抱虎枕蛟，事变叵测，顾可侈因
人之获，使边臣论功，朝臣颂德！且陛下知慕崇政受俘之元祐，独不鉴端门受降之
崇宁乎？”帝虽颔之，不悉从也。丙戌，备礼告于太庙，藏金哀宗骨于大理狱库。
加孟珙带御器械，江海以下论功行赏有差。
</p><p>
知临安府薛琼问张天纲曰：“有何面目到此？”天纲曰：“国之兴亡，何代无
之！我金之亡，比汝二帝何如？”琼叱之。明日，奏其语，帝召天纲问曰：“汝真
不畏死耶？”天纲对曰：“大丈夫患死之不中节耳，何畏之有！”因祈死不已，帝
不听。初，有司令天纲供状，必欲书金主为虏主，天纲曰：“杀即杀，焉用状为！”
有司不能屈，听其所供，天纲但书故主而已。
</p><p>
监察御史王遂言：“史嵩之本不知兵，矜功自侈，谋身诡秘，欺君误国，留之
襄陽一日，则有一日之忧。”不报。洪咨夔亦言：“残金虽灭，邻国方强，益严守
备，犹恐不逮，岂可动色相贺，涣然解体，以重方来之忧？”
</p><p>
丁酉，臣僚言：“江淮、荆襄诸路都大提点坑治吴渊，恃才贪虐，籍人家资，
以数百万计。其弟潜，违道干誉，引用匪类。”诏并落职放罢。
</p><p>
五月，庚子，观文殿大学士、致仕薛极卒。
</p><p>
左司郎官李宗勉言四事：“守公道以悦人心，行实政以兴治功，谨命令以一观
听，明赏罚以示劝惩。”次言楮弊：“愿诏有司，始自乘舆宫掖，下至百司庶府，
核其冗蠹者节之，岁省十万，则十万之楮可捐，岁省百万，则百万之楮可捐也。行
之既久，捐之益多，钱楮相当，所至流转，则操吾赢缩之柄不在楮矣。”拜监察御
史。
</p><p>
时方谋出师汴、洛，宗勉言：“今朝廷安恬，无异于常时。士卒未精锐，资粮
未充衍，器械未犀利，城壁未缮修，于斯时也，守御犹不可，而况进取乎？借曰今
日得蔡，明日得海，又明日得宿、毫，然得之者未必可守。万一含怒蓄忿，变生仓
猝，将何以济？臣之所陈，岂曰外患终不可平，土宇终不可复哉？亦欲量力以有为，
相时而后动耳。愿诏大臣，爱日力以修内治，合众谋以严边防，节冗费以裕邦财，
招强勇以壮国势。伤饬沿边将帅，毋好虚名而受实害，左控右扼，勿失机先，则以
逸待劳，以主御客，庶可保其无虞。苟使本根壮固，士马精强，观衅而动，用兵未
晚也。”
</p><p>
召前江东提点刑狱徐侨为太常少卿，趣入觐；手疏数十言，皆感愤剀切。帝数
慰谕之，顾见其衣履垢敝，愀然谓曰：“卿何以清贫若此？”侨对曰：“臣不贫，
陛下乃贫耳。”帝曰：“何为？”侨曰：“陛下国本未建，疆宇日蹙，权幸用事，
将帅非材，旱蝗相仍，盗贼并起，经用无艺，帑藏空虚，民困于横敛，军怨于掊克，
群臣养交而天子孤立，国势阽危而陛下不悟。臣不贫，陛下乃贫耳！”又言：“今
女谒、Yan宦相为囊橐，诞为二竖以处膏盲，而执政大臣又无和、缓之术，陛下此之
不虑而耽乐是从，世有扁鹊，将望见而却走矣。”时女冠吴知古得幸，内侍陈洵直
用事，故侨论及之。帝为之改容太息。明日，手诏罢边帅之尤无状者，申警群臣，
以朋党为戒，命有司裁节中外浮费。赐侨金帛甚厚，侨固辞不受。
</p><p>
丁未，主管官告院张煜进对，帝问以边计，煜对曰：“蒙古非金仇可比，但和
议难恃，须选将、练兵、储财、积粟，自固吾圉。俟小使回，可和则姑与之和，然
不可撤备。”帝然之。
</p><p>
丙寅，诏：“黄干、李燔、李道传、陈宓、楼昉、徐宣、胡梦昱等，皆击于权
奸而各行其志，没齿无怨，其赐谥复官，仍录用其子。”
</p><p>
建陽县盗发，众数千人，焚劫邵武、麻沙、长平。
</p><p>
金武仙奔泽州，戍兵杀之。
</p><p>
蒙古主大会诸王，申严条令。郭德海尝请试天下僧尼道士，选精通经文者千人，
有能工艺者则命小通事哈珠领之，馀皆为民。又请天下置学廪，育人材，立科目，
选之入仕。蒙古主颇采其言。
</p><p>
六月，壬申，知建宁府兼福建运判袁甫，请蠲漳州岁纳丁米钱，泉州、兴化军
一体蠲放；从之。
</p><p>
戊寅，以乔行简知枢密院事，资政殿学士曾从龙参知政事，大中大夫郑性之签
书枢密院事。
</p><p>
先是性之入对，言：“陛下大开言路以通壅蔽，心苟爱君，谁不欲言！言不切
直，何能感动！譬如积水，久壅一决，其势必盛，其声必激。故言者多则易于取厌，
言之激则难于乐受。若少有厌倦，动于辞色，则谗谄乘间，或不自知矣。愿陛下恐
惧戒谨，尤防其微，以保终誉，则朝纲肃而国体尊矣。”
</p><p>
太常少卿徐侨侍讲，开陈友爱大义，帝悟。己卯，诏复巴陵县公竑官爵，有司
检视墓域，以时致祭，乃存恤其家。时竑妻吴氏自请为尼，特赐叫慧净法空大师，
绍兴府月给衣资缗钱。
</p><p>
侨又请从祀周敦颐、程颢、程颐、张载、硃熹，以赵汝愚侑食宁宗，帝皆听纳。
</p><p>
召许应龙为礼部郎官。初，应龙知潮州，盗陈三槍起赣州，出没江西、闽、广
间，与钟全相结，势甚炽。枢密陈韡帅江西，任应龙讨捕。应龙调水军、土兵分扼
要害，断桥开堑，斩木塞途，谕统领官齐敏曰：“兵法攻瑕。今钟全残寇将尽，而
陈三槍势方猖獗，若先破钟，则陈不战禽矣。”敏如其言，于是诸寇皆平。至是召
入对，帝谓之曰：“卿治潮有声，与李宗勉治台齐名。”应龙曰：“民无不可化，
顾牧民者如何耳。”迁国子司业。徐侨议学校差职，欲先誉望，应龙以为不若资格，
资格一定，则侥幸之门杜而造请之风息，侨然之。
</p><p>
诏殿司选精锐千人，命统制娄拱、统领杨辛讨捕建陽盗。
</p><p>
癸巳，禁毁铜钱作器用并贸易下海。
</p><p>
史嵩之进兵部尚书。
</p><p>
时赵范、赵葵欲乘时抚定中原，建守河、据关、收复三京之议，朝臣多以为未
可，独郑清之力主其说。乃命赵范移司黄州，刻日进兵。范参议官邱岳曰：“方兴
之敌，新盟而退，气盛锋锐，宁肯捐所得以与人耶？我师若往，彼必突至，非惟进
退失据，开衅致兵，必自此始。且千里长驱以争空城，得之当勤馈饷，后必悔之。
范不听。
</p><p>
嵩之亦言荆襄方尔饥馑，未可兴师。
</p><p>
淮西运判杜杲上言曰：“臣备员边郡，切见沿淮旱蝗连岁，加以调发无度，辇
运不时，生聚萧条，难任征发。中原板荡，多年不耕，无粮可因。千里馈运，士不
宿饱。若虚内以事外，移南以实北，腹心之地，岂不可虑？”
</p><p>
乔行简时在告，上疏曰：“方今境内之民，困于州县之贪刻，扼于势家之兼并，
饥寒之氓，常欲乘时而报怨，茶盐之寇，常欲伺间而窃发。萧墙之忧，凛未可保。
万一兵兴于外，缀于强敌而不得休，潢池赤子，复有如江、闽、东浙之事，其将奈
何？夫民至愚而不可忽，内郡武备单弱，民之所素易也。往时江、闽、东浙之寇，
皆藉边兵以制之。今此曹犹多窜伏山谷，窥伺田里，彼知朝廷方有事于北方，其势
不能以相及，宁不动其奸心？臣恐北方未可图，而南方已先騷动矣！愿坚持圣意以
绝纷纷之说。”
</p><p>
淮西总领吴潜，亦告执攻，论“用兵复河南，不可轻易。以金人既灭，与蒙古
为邻，法当以和为形，以守为实，以战为应。自荆襄首纳空城，合兵攻蔡，兵事一
开，调度浸广，百姓狼狈，死者枕籍，得城不过荆榛之区，获俘不过暖昧之骨，而
吾之内地，荼毒已甚。近闻有进恢复之画者，可谓俊杰。然取之若易，守之实难，
征行之具，何所取资？民穷不堪，激而为变，内郡率为盗贼矣。今日之事，岂容轻
议！”皆不听。
</p><p>
诏知庐州全子才合淮西兵万人赴汴。时汴京都尉李伯渊、李琦、李贱奴等为崔
立所侮，谋杀之，及闻子才军至，伯渊等以书约降，而陽与立谋备御之策。伯渊夜
烧封丘门以警动立，立殊不安，一夕百卧起。比明，伯渊等约立视火，从苑秀、折
希颜等数骑往。既还，伯渊送之，仓卒中就马上抱立，立顾曰：“汝欲杀我耶？”
伯渊曰：“杀汝何伤！”即出匕首横刺之，立坠马死。伏兵起，元帅三合杀苑秀；
折希颜后至，亦被杀。伯渊系立尸马尾至内前，号于众曰：“立杀害劫守，烝婬暴
虐，大逆不道，古今无有，当杀之否？”万口齐应曰：“寸斩之未称也！”乃枭立
首，望承天门祭哀宗，伯渊以下军民皆恸，或剖其心生啖之。以三尸挂阙前槐树上，
树忽拔，人谓树有灵，亦不欲为其所污云。
</p><p>
全子才次于汴，赵葵自滁州以淮西兵五万取泗州，由泗趋汴以会之。葵谓子才
曰：“我辈始谋据关守河，今已抵汴半月，不急攻洛陽、潼关，何待耶？”子才以
粮饷未集对，葵督促益急，乃檄钤辖范用吉、樊辛、季先、胡显等提失万三千，命
淮西制置司机宜文字徐敏子为监军，先令西上，又命杨谊以庐州强弩军万五千继之，
各给五日粮。
</p><p>
秋，七月，蒙古主谓群臣曰：“先帝肇开大业，垂四十年。今中原、西夏、高
丽、回鹘诸国，皆已臣附，唯东南一隅，尚阻声教。朕欲躬行天讨，卿等以为何如？”
国王塔斯对曰：“臣家累世受恩，图报正在今日。臣愿仗天威，扫清淮、浙，何劳
大驾亲临！”蒙古主喜曰：“塔斯虽年少，英风美绩，简在朕心，终能成我家大事
矣。”厚赉而遣之。塔斯，穆呼哩之孙也。
</p><p>
徐敏子启行，遣和州宁淮军正将张迪以二百人趣洛陽。迪至城下，城中寂然无
应者，至晚，有民庶三百馀家登城投降，迪与敏子遂帅众入城。蒙古国王塔斯已引
兵南下。时汴堤决，水潦泛溢，粮运不继，所复州郡皆空城，无兵食可因。敏子入
洛之明日，军食已竭，乃采蒿和面作饼而食之。
</p><p>
杨谊至洛东三十里，方散坐蓐食，蒙古塔齐尔前锋将刘享安，横槊跃马，奋突
而前，南师奔溃，拥入洛水死者无数，谊仅以身免。塔齐尔拊享安背曰：“真骁将
也！”是晚，有溃卒奔告于洛者，在洛之师皆夺气。
</p><p>
八月朔，旦，蒙古兵至洛陽城下立寨，徐敏子与战，胜负相当。士卒乏粮，因
杀马而食，敏子等不能留，乃班师。
</p><p>
赵葵、全子才在汴，亦以史嵩之不致馈，粮用不继；蒙古兵又决黄河寸金淀之
水以灌南军，南军多溺死，遂皆引师南还。
</p><p>
甲戌，硃扬祖、林拓以《八陵图》上进。帝问诸陵相去几何及陵前涧水新复，
扬祖悉以对。帝忍涕太息久之。
</p><p>
初，扬祖等行至襄陽，会谍报蒙古哨骑已及孟津，陕府、潼关、河南皆增屯戍，
设伏兵，又闻淮阃刻日进师，众畏不前。孟珙曰：“淮东之师由淮西溯汴，非旬馀
不达。吾选精骑疾驰，不十日可竣事。逮师至东京，吾已归矣。”于是珙与二使昼
夜兼行，至陵下，奉宣御表，成礼而还。
</p><p>
是月，权知邵武军王埜讨平建陽盗。
</p><p>
九月，壬寅，赵范以入洛之师败绩，上表劾赵葵、全子才轻遣偏师复西京，赵
楷、刘子澄参赞失计，师退无律，致后阵覆败。诏：“赵葵削一秩，措置河南、京
东营田边备；全子才削一秩，措置唐、邓、息州营田边备；刘子澄、赵楷并削职放
罢。”又言杨谊一军之败，皆由徐敏子、范用吉怠于赴援，致不能支；诏：“用吉
降武翼郎，敏子削秩放罢。谊削四秩，勒停，自效。”
</p><p>
京湖制置使史嵩之罢，以赵范代之。
</p><p>
冬，十月，召真德秀为翰林学士，魏了翁直学士院。德秀上封事曰：“移江淮
甲兵以守无用之空城，运江淮金谷以治不耕之废壤，富庶之效未期，根本之弊立见。
惟陛下审之重之！”旋进户部尚书。入见，帝谓曰：“卿去国十年，每切思贤。”
德秀以《大学衍义》进，因言于帝曰：“天之所助者顺，人之所助者信。陛下欲祈
天永命，唯存乎敬而已。敬者德之聚，仪狄之酒，南威之色，盘游弋射之娱，禽兽
狗马之玩，有一于此，皆足害敬。陛下傥能敬德，以迓续休命，中原终为吾有。若
徒力求之而不反其本，天意难测，臣实忧之。”
</p><p>
魏了翁入对，首乞明君子、小人之辨，以为进退人物之本，以杜奸邪窥伺之端。
次论故相十失犹存。次及修身、齐家、选宗贤、建内学等，皆切于上躬者。他如和
议不可信，北军不可保，军实财用不可恃，凡十馀端。复口奏利害，昼漏下四十刻
而退。帝皆嘉纳之。
</p><p>
辛卯，参知政事兼同知枢密院事致仕陈贵谊卒。
</p><p>
孟珙留襄陽，招中原精锐之士万五千馀人，分屯漅北、樊城新野、唐、邓间，
以备蒙古，名镇北军。十一月，壬子，诏以襄陽府驻答刂御前忠卫军为名，命珙兼
领之。
</p><p>
壬戌，太白经天。
</p><p>
十二月，己卯，蒙古遣王檝来责败盟。辛卯，遣邹伸之、李复礼、乔仕安、刘
溥报谢。自是河、淮之间无宁息之日矣。
</p><p>
蒙古济南行省严实入觐于和林，授东平路行军万户，偏俾赐金符者八人。先是
实之所统凡五十馀城，至是惟德、兗、济、单隶东平。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86652.html' class='pagedaohang'>【上一篇】<i>:卷第一百六十八 【宋纪一百六十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86650.html' class='pagedaohang'>【下一篇】<i>：卷第一百六十六 【宋纪一百六十六】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  <a href="https://ChineseBooks.github.io/shishu/beishi/" target="_blank">北史<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<span style="display:none;"><script>var _hmt = _hmt || [];(function() { var hm = document.createElement("script");hm.src = "//hm.ChiBooks.com/hm.js?439e35470defdfe66d70b6886ac84ba3";var s = document.getElementsByTagName("script")[0]; s.parentNode.insertBefore(hm, s);})();</script></span>

</body>
</html>