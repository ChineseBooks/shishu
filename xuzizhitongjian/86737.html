<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第八十一 【宋纪八十一】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第八十一 【宋纪八十一】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86738.html' class='pagedaohang'>【上一篇】<i>:卷第八十二 【宋纪八十二】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86736.html' class='pagedaohang'>【下一篇】<i>：卷第八十 【宋纪八十】</i></a></span>
</ul>
<div class="articleContent" id="articleContent"> <p>
起著雍执徐七月，尽上章郭牂十二月，凡二年有
奇。

</p><p>
○哲宗宪元继道显德定功钦文睿武齐圣昭孝皇帝元祐三年（辽大安四年）
</p><p>
秋，七月，戊申，荆王頵卒，谥端献。
</p><p>
辽曲赦奉圣州役徒。
</p><p>
癸丑，太皇太后诏有司褒崇皇太妃，讨论典故以闻。
</p><p>
丙辰，辽遣使册李乾顺为夏国王。
</p><p>
庚申，辽主如秋山。
</p><p>
壬戌，诏：“应大臣奏举馆职，并依条召试除授。其朝廷特除，不用此令。”
</p><p>
先是刘安世言：“祖宗定天下，首开儒馆以育人材。近岁以来，浸轻其选，或
缘世赏，或以军功，或酬聚敛之能，或徇权贵之荐，未尝校试，遂贴职名。”帝以
为然，故有是诏。安世又奏：“陛下过听臣言，追复旧制，而继云朝廷特除者不在
此限，则是名为更张，弊原尚在。乞自转运使以上资序特除者，得不用此制。庶几
塞侥倖之门，重馆职之选。”不听。
</p><p>
戊辰夜，东北方明如昼，俄存赤气，中有白气经天。
</p><p>
己巳，辽禁民出境。
</p><p>
癸酉，忠州言临江涂井镇雨黑黍。
</p><p>
八月，己卯，进封扬王颢为徐王。
</p><p>
庚辰，辽有司奏宛平、永清蝗为飞鸟所食。
</p><p>
辛巳，复置荆门军。
</p><p>
丙戌，罢吏试断刑法。
</p><p>
庚寅，辽主谒庆陵。
</p><p>
丁酉，渠陽蛮入寇。
</p><p>
辛丑，刘安世言：“臣伏见祖宗以来，执政大臣亲戚子弟，未尝敢授内外华要
之职。自王安石秉政以来，尽废列圣之制，专用亲党，务快私意。今在位之臣，犹
袭故态，子弟亲戚，布满要津，此最当今大患也。愿出此章，遍示三省，俾不废祖
宗之法。”
</p><p>
中书舍人曾肇言：“近日以来，颇有干求内降，特与差遣者，窃恐侥倖之人，
转相扳援。谨并录上仁宗朝缘内降戒饬诏书事迹凡八条，别为一通，伏乞置之坐右，
少助省览。”
</p><p>
九月，庚申，禁宗室联姻内臣家。
</p><p>
乙丑，诏观察使以上给永业田。
</p><p>
丁卯，策贤良方正能直言极谏科谢悰，己巳，赐进士出身，除初等职官。刘安
世言：“近见悰申尚书省辞免新命状，乃云‘所有敕命，未敢抵授’；以‘祗’为
‘抵’，以‘受’为‘授’。昔唐省中有‘伏猎侍郎’，为严挺之所讥而罢。陛下
初复置举，岂容有‘抵授贤良’乎！”
</p><p>
冬，十月，丁丑，辽主猎于辽水之滨。己卯，驻藕丝淀。癸未，免百姓所贷官
粟。
</p><p>
丙戌，罢新创诸堡砦。
</p><p>
赵瞻乞废渠陽军以舒荆湖之力，从之。
</p><p>
己丑，辽知北院枢密使耶律阿苏封漆水郡王。癸巳，以伊实大王耶律迪里知西
北路招讨使事，以权知西北路招讨事萧休格知伊实大王事。
</p><p>
戊戌，复南北宣徽院。
</p><p>
御史翟思等言：“清心莫如省事，省事莫如省辟。今天下之事，其繁简多寡，
无以异于官制以前，然昔以一官治之者，今析之为四五，昔以一吏主之者，今增而
为六七。愿朝廷参考古制，以救今弊。”
</p><p>
壬寅，辽命诸部长官亲鞫狱讼。
</p><p>
十一月，甲辰，遣吏部侍郎范百禄、给事中赵君锡相度回河利害，画图闻奏。
</p><p>
庚申，辽兴中府民张化法，以父兄犯盗当死，请以身代，辽主皆免之。
</p><p>
丁卯，诏岁以十月给巡城兵衣裘。
</p><p>
甲寅，刘安世言：“屡见近臣连名荐士，多为捷径。容使躁求，人怀觊觎，何
所不至！”诏：“自今臣僚特有荐举，毋得列衔闻奏。”
</p><p>
十二月，癸未，辽以耶律慎思为中京留守。
</p><p>
刘安世言：“郓州学教授周穜上书，乞以故相王安石配享神宗庙庭。穜以疏远
微贱之臣，怀奸邪观望之志，陵蔑公议，妄论典礼，伏望重行窜殛，以明好恶。”
苏轼言：“臣忝备侍从，谬于知人，至引穜以污学校，谨自劾待罪。”甲午，罢穜
教授，归吏部。
</p><p>
壬寅，白虹贯日。
</p><p>
户部侍郎苏辙上疏言：“回河大议虽寝，然闻议者固执来岁开河分水之策。今
小吴决口，入地已深，而孙村所开，丈尺有限，不独不能回河，亦必不能分水。况
黄河之性，急则通流，缓则淤淀，既无东西皆急之势，安有两河并行之理？今建议
者乃谓河徙无常，万一自辽界入海，边防失备。按河昔在东，自河以西郡县，与辽
接境，无山河之限，边臣建为塘水以捍其冲。今河既西，则西山一带，契丹可行之
地无几，边防之利，不言可知。且契丹诸水，皆自北南注以入于海，盖地形北高，
河无北徙之道，而海口深浚，势无徙移，此边防之说不足听也。臣又闻谢卿材到阙，
言‘黄河自小吴决口，乘高注下，水势奔快，上流堤防，无复怒决之患；朝廷若以
河事付臣，不役一夫，不费一金，十年保无河患。’大臣以其异己，罢归，而使王
孝先、俞瑾、张景先三人重画回河之计。盖由大臣重于改过，故假契丹不测之忧以
取必于朝廷；虽已遣范百禄等出按利害，然未敢保无观望风旨也。愿亟收回买梢发
兵指挥，使百禄等明知圣意无所偏系，不至阿附以误国计。”
</p><p>
闰月，癸卯朔，颁《元祐敕令格式》。
</p><p>
是日，辽预行正旦礼。
</p><p>
甲辰，银青光禄大夫致仕蜀郡公范镇定铸律度量、钟磬等，并书及图法上进，
较景祐中李照乐又下一律有奇。帝及太皇太后御延和殿，诏辅臣同阅视，赐诏嘉奖，
下之太常，令三省侍从台阁之臣皆往观焉。镇时已属疾，乐奏，三日而卒，谥忠文。
</p><p>
镇清白坦夷，表里洞达，遇人以诚，口不言人过。及临大节，决大议，色和而
语庄，虽在万乘前无所屈。平生与司马光相得甚欢，议论如出一口，故当时推天下
之贤者，必曰君实、景仁。景仁，镇字也。
</p><p>
户部尚书韩忠彦、侍郎苏辙、韩宗道言：“本部近编成《元祐会计录》，大抵
一岁天下所收钱、谷、金银、币帛等物，未足以支一岁之出。臣等愿明敕本部，随
事看详，量加裁损，二圣以身率之，大臣以身先之，则谁不信服！”奏入，诏：
“户部取索应干财用，除诸班诸军料钱、衣粮、赏给特支依旧外，其馀浮费，并行
裁省，节次以闻。”
</p><p>
御史中丞李常言：“先帝以吏人无禄，不足以责其廉，遂重其罚而禄之。向已
命官核实汰冗，请督责成书。”诏门下、中书后省疾速立法。
</p><p>
丙午，辽主如混同江。
</p><p>
戊申，减宰执赐予。
</p><p>
甲寅，太皇太后诏曰：“官冗之患，所从来尚矣；流弊之极，实萃于今，以阙
计员，至相倍蓰。上有久闲失职之吏，则下有受害无告之民，故命大臣考求其本，
苟非裁损入流之数，无以澄清取士之原。吾今自以眇身率先天下，永惟临御之始，
尝敕有司，廕补私亲，旧无定限，自惟薄德，敢配前人！已诏家庭之恩，止从母后
之比，今当又损，以示必行。夫以先帝顾托之深，天下责望之重，苟有利于社稷，
吾无爱于肤。矧此推恩，实同豪末，忠义之士，当识此情，各忘内顾之诚，共成节
约之制。今后每遇圣节、大礼、生辰，合得亲属恩泽，并四分减一。皇太后、皇太
妃准此。”
</p><p>
庚申，置六曹尚书权官。
</p><p>
丙寅，诏吏部详定六曹、寺监重复利害以闻。
</p><p>
范百禄、赵君锡既受诏，行视东西二河，度地形，究利害，见东流高仰，北流
顺下，知河必不可回，即条画以闻。

</p><p>
○哲宗宪元继道显德定功钦文睿武齐圣昭孝皇帝元祐四年（辽大安五年）
</p><p>
春，正月，癸未，范百禄等使还，入对，复言：“修减水河，有害无利，愿罢
其役，那移工料，缮筑西堤，以护南决口。”顷之，乃诏罢回河及修减水河。
</p><p>
辽主如鱼儿泺。
</p><p>
甲申，以夏人通好，诏边将毋生事。
</p><p>
左司谏韩川罢为集贤校理，权发遣颍州，以数言胡宗愈不听故也。
</p><p>
甲午，高丽贡于辽。
</p><p>
是月，知邓州蔡确复观文殿学士。
</p><p>
二月，甲辰，司空、同平章军国事、申国公吕公著卒，年七十二。太皇太后见
辅臣曰：“邦国不幸，司马相公既亡，吕司空复逝。”痛悯久之。帝亦悲感，即诣
其家临奠，赠太师，谥正献。
</p><p>
公著自少讲学，即以治心养性为本，平居无疾言遽色，于声利纷华，泊然无所
好。识虑深敏，量弘而学粹，苟便于国，不以利害动其心。与人至诚，不事表暴。
其好德乐善，出于天性，士大夫有以人物为意者，必问其所知，与其所闻参互考实，
以待上求。神宗尝谓执政曰：“吕公著之于人材，其言不欺，如权衡之称物。”每
帝前议政事，尽诚去饰，博取众人之善以为善，至其所当守，毅然不可回夺也。王
安石博辨骋辞，人莫敢与抗，公著独以精识约言服之。安石尝曰：“疵吝每不自胜，
一诣长者，不觉消释。”其敬服如此。
</p><p>
庚戌，白虹贯日。
</p><p>
乙卯，夏国主遣使来谢封册。
</p><p>
壬戌，御迩英阁，诏讲读官讲《尚书》，读《宝训》。司马康讲《洪范》至
“乂用三德”，帝问曰：“止此三德，为更有德？”康对曰：“皋陶所陈有九德，
如‘柔而立，刚而塞，强而义’等语是也。”先是帝恭默未言，起居舍人王岩叟喜
闻德音，欲因以风谏，退而上言：“陛下既能审问之，必能体而行之。三德者，人
君之大本，得之则治，失之则乱，不可须臾去也。三数虽少，推而广之，足以尽天
下之要。”岩叟尝侍讲，奏曰：“陛下宫中何以消日？”帝曰：“并无所好，惟是
观书。”对曰：“圣学须在积累，积累之要，在专与勤。屏去它事，始可谓专，久
而不倦，始可谓勤。”帝然之。
</p><p>
三月，癸酉，辽主命析津、大定二府精选举人以闻。辽自清宁后，五京、诸州
各建孔子庙，颁《五经》传疏，至是复下诏谕学者当穷经明道。
</p><p>
甲戌，苏颂等奏撰进《汉唐故事分门增修》，诏以《迩英要览》为名。
</p><p>
己卯，作浑天仪。
</p><p>
胡宗愈罢为资政殿学士、知陈州，以刘安世屡劾其罪状故也。
</p><p>
太史局奏：“宋以火德王天下，今所造浑仪名水运，甚非吉兆。”诏以元祐浑
天仪象为名。其后翰林学士许将等请即象为仪，并为一器，从之。
</p><p>
刘安世言：“去冬迄今春，雨雪愆期，夏苗将槁，秋种未布，伏望特罢宴乐，
以示闵雨之意。”丁亥，诏罢春宴。
</p><p>
翰林学士兼侍读苏轼，罢为龙图阁学士、知杭州。轼尝读《祖宗宝训》，因及
时事，历言：“今功罪不明，善恶无所劝沮；又，黄河势方北流而强之使东；夏人
寇镇戎，杀掠几万人，帅臣掩蔽不以闻，朝廷亦不问。恐浸成衰乱之渐。”当轴者
恨之，赵挺之、王觌攻之尤甚。轼知不见容，请外，故有是命。
</p><p>
己丑，诏：“自今大礼毋上尊号。”
</p><p>
辛卯昼，有流星自东北向西北急流，至浊没。
</p><p>
乙未，罢幸琼林苑、金明池。
</p><p>
夏，四月，甲辰，辽以知奚六部大王事尼噶为本部大王。
</p><p>
乙巳，吕大防等以久旱求罢，不允。
</p><p>
丁未，太保、司徒兼中书令、中太一宫使、济陽郡王曹佾卒。
</p><p>
佾性和易，美仪度，神宗每咨访以政，然退朝，终日语不及公事。神宗谓大臣
曰：“曹王虽用近亲贵，而端拱寡过，善自保，真纯臣也。”进对，未尝名。
</p><p>
戊申，罢大礼使及奏告宰执加赐。
</p><p>
先是知汉陽军吴处厚言：“蔡确昨谪安州，不自循省，包蓄怨心，尝游车盖亭，
赋诗十章，内二章讥讪尤甚。”奏至，左司谏吴安诗首闻其事，即弹论之；梁焘、
范祖禹、王岩叟、刘安世等，交章乞正确罪。壬子，诏令确具析闻奏，仍委知安州
钱景陽缴进确元题诗本。
</p><p>
始，确尝从处厚学赋，及作相，与处厚有隙。王珪欲除处厚馆职，为确所沮，
处厚由是恨确，故笺释其诗上之。士大夫固多疾确，然亦由此畏恶处厚云。
</p><p>
辽主猎于北山。
</p><p>
戊午，分经义、诗赋为两科试士，罢明法科。
</p><p>
尚书省请复诗赋，与经义、诗赋为两科试士，又言旧明法最为下科，今中者即
除司法，叙名反正及第进士上，非是，诏从之。凡诗赋进士，于《易》、《书》、
《诗》、《周礼》、《礼记》、《春秋左传》内听习一经。初试本经义二道，《论》、
《孟》义各一道，次试赋及律诗各一首，次试论一首，末试子史时务策二道，凡四
场。其经义进士，须习两经，以《诗》、《礼记》、《周礼》、《左氏春秋》为大
经，《书》、《易》、《公羊》、《穀梁》、《仪礼》为中经，愿习二大经者听，
不得偏占两中经。初试本经义三道，《论语》义一道，次试本经义三道，《孟子》
义一道，次试论、策如诗赋科。并以四场通定高下，而取解额中分之，各占其半。
专经者以理义定取舍，兼诗赋者以诗赋为去留，其名次高下，则如策论参之。
</p><p>
初，司马光言：“神宗尊用经义、论、策取士，此乃复先王令典，百王不易之
法。但王安石不当以一家私学，欲盖先儒，令天下师生讲解。至于律令，皆当官所
须，使为士者果能知道义，自与法律冥合，何必置明法一科，习为刻薄，非所以长
育人材、敦厚风俗也。”至是遂罢明法科。
</p><p>
是日，尚书省又言：“大河东流，为中国要险，自大吴决后，由界河入海，不
惟淤坏塘泺，兼浊水入界河向去浅淀，则河尾将直注北界入海，中国全失险阻之限，
不可不为深虑。”诏范百禄、赵君锡条画以闻。百禄言：“臣等按行黄河独流口至
界河，又东至海口，熟观河流形势，并缘界河至海口铺砦地分。使臣各称界河未经
黄河行流以前，阔一百五十步，下至五十步，深一丈五尺，下至一丈；自黄河行流
之后，阔五百四十步，次亦三二百步，深者三丈五尺，次亦二丈。乃知水性就下，
行疾则自刮除成空而稍深，与汉张戎之论正合。自元丰四年河出大吴，势如建瓴，
经今八年，冲刷界河两岸，日渐开阔，连底成空，趋海之势甚迅，虽遇泛涨非常，
而大吴以上数百里，终无决溢，此乃下流深快之险也。臣等窃谓本朝以来，未有大
河安流，合于禹迹如此之利便者。其界河向去趋深走下，湍激奔腾，只有阔深，必
无浅淀，河尾安得直注北界，中国亦无全失险阻之理，不至上烦圣虑。”
</p><p>
壬戌，弛在京牧地与民。
</p><p>
甲子，辽主以霖雨罢猎。
</p><p>
五月，辛未，以著作郎范祖禹为右谏议大夫兼侍讲。
</p><p>
祖禹上疏论人主正心修身之要，乞太皇太后日以天下之勤劳，万民之疾苦，群
臣之邪正，政事之得失，开导上心，晓然存之于中，庶使异日众说不能惑，小人不
能进。
</p><p>
癸酉，以御史中丞李常为兵部尚书，侍御史盛陶为太常少卿；皆坐不论蔡确改
官也。
</p><p>
辛巳，知邓州、观文殿学士蔡确责授左中散大夫、守光禄卿、分司南京。
</p><p>
时中书舍人彭汝砺密疏救确，大略以“吴处厚开告讦之路，此风不可长”为言；
盛陶亦腾章，意与汝砺合。已而安州言确已刮洗诗牌。其明日，确奏亦至，自辨甚
悉，汝砺复救解之。论犹未决，梁焘、刘安世言确罪状著明，何待分析，故有是命。
汝砺又封还词头，即谒告，会王岩叟当制，遂草词行下。
</p><p>
丙戌，梁焘、吴安诗、刘安世言蔡确罪重而责轻，傅尧俞、硃光庭相继论列，
范祖禹亦助之。于是太皇太后宣谕焘等，令密具行遣条例闻奏，焘等即以丁谓、孙
沔、吕惠卿故事条上。
</p><p>
丁亥，宰执入对，太皇太后忽曰：“蔡确可英州别驾，新州安置。”宰执愕立
相视。范纯仁言方今宜务宽厚，不可以语言文字暖昧不明之过诛窜大臣，刘挚亦以
确母老，引柳宗元与刘禹锡播州事。吕大防因曰：“确先帝大臣，乞如挚所论，移
一近里州郡。”太皇太后曰：“山可移，此州不可移也。”于是不敢复言。纯仁独
留身，揖王存论之，意不解。纯仁曰：“臣奉诏，但乞免内臣押去。”太皇太后曰：
“如何？”纯仁以曹利用事言之。太皇太后曰：“无虑，彼必不死也。”是夜，批
出，差入内供奉裴彦臣等押送，臣僚皆欲救止，而恐与初论相戾，且非体，遂不敢
发。李常、盛陶、翟思、赵挺之、王彭年坐不举劾，彭汝砺坐营救并不草责词，皆
罢去。擢吴处厚知卫州。
</p><p>
初，议窜确岭峤，纯仁谓大防曰：“此路自丁晋公后，荆棘六七十年矣，奈何
开之？吾侪正恐亦不免耳。”
</p><p>
知杭州苏轼未行，密疏言：“朝廷若薄确之罪，则于皇帝孝治为不足；若深罪
确，则于太皇太后仁政为小损。谓宜皇帝降敕推治，而太皇太后特加宽贷，则仁孝
两得矣。”太皇太后善其言而不能用。
</p><p>
诏直龙图阁邢恕，候服阕日落职，授承议郎、监永州盐酒税。先是恕自襄州移
河陽，间道抵邓州，见蔡确，相与谋所造定策事。及司马康赴阙，恕特招康道河陽，
因劝康作书称确，为它日全身保家计。康以恕同年，又出父门下，信之，作书如恕
言。恕本意必得康书者，以康为司马光之子，言确有定策功，可取信于世。既而梁
焘自潞州以左谏议召，恕亦要焘出河陽，既至，恕日夜论确定策功不休，且以康与
确书为证。焘不悦，诣阙奏之。会吴处厚讦确诗，焘因与刘安世等请诛确。确既贬
窜，恕亦坐谪。
</p><p>
太皇太后谕三省曰：“帝是先帝长子，子继父业，其分当然，确有何策立勋邪！
若使确它日复来，欺罔上下，岂不为朝廷害？恐帝年少制御不得，今因其自败，如
此行遣，盖为社稷也。”
</p><p>
康初欲从恕招，邵雍子伯温谓康曰：“公休除丧，未见君，不宜先见朋友。”
康曰：“已诺之矣。”伯温曰：“恕倾巧，或以事要公休，从之则必为异日悔。”
公休，康字也。及焘等论确、恕罪，亦指康书，诏令康分析，康乃悔之。
</p><p>
初，梁焘之论蔡确也，密具确及王安石之亲党姓名以进，曰：“臣等窃谓确本
出王安石之门，相继秉政，垂二十年，群小趋附，深根固蒂，谨以两人亲党开具于
后。确亲党：安焘、章惇、蒲宗孟、曾布、曾肇、蔡京、蔡卞、黄履、吴居厚、舒
亶、王觌、邢恕等四十七人；安石亲党：蔡确、章惇、吕惠卿、张璪、安焘、蒲宗
孟、王安礼、曾布、曾肇、彭汝砺、陆佃、谢景温、黄履、吕嘉问、沈括、舒亶、
叶祖洽、赵挺之、张商英等三十人。”于是太皇太后宣谕宰执曰：“确党多在朝。”
范纯仁进曰：“确无党。”吕大防进曰：“确党甚盛，纯仁言非是。”刘挚亦助大
防，言有之。纯仁曰：“朋党难辨，恐误及善人。”退，即上疏言：“蔡确之罪，
自有典刑，不必推治党人，旁及枝叶。前奉特降诏书，尽释臣僚往咎，自此内外反
侧皆安，上下人情浃洽，盛德之事，诚宜久行。臣心拳拳，实在于此。”范祖禹亦
谓确已贬，馀党可弗问，乃上言：“自乾兴贬丁谓以来，不窜逐大臣六十馀年，一
旦行之，四方无不震耸。确罢相已久，陛下所用，多非确党。其有素怀奸心为众所
知者，固不逃于圣鉴，自馀偏见异论者，若皆以为党确而逐之，恐刑罚失中而人情
不安也。”
</p><p>
辽主驻赤勒岭。
</p><p>
己丑，辽以准布玛古苏为诸部长，以西北路招讨使耶律托卜嘉荐之也。自萧迪
噜为招讨之后，政务姑息，多择柔愿者用之，诸部渐至跋扈。托卜嘉含容尤甚，边
防益废。至是复荐玛古苏，卒启后来边患。
</p><p>
癸巳，回鹘贡良马于辽。
</p><p>
己亥，辽以同知南院枢密使事耶律鄂嘉知右伊勒希巴事，以左祗候郎君班详衮
耶律尼哩知北大王事。
</p><p>
六月，甲辰，范纯仁、王存罢。
</p><p>
时梁焘、刘安世交章论纯仁党附蔡确，纯仁亦求出外。吴安诗因言王存尝助纯
仁救确，纯仁当罢，存不可独留。遂诏纯仁依前官为观文殿学士、知颍昌府，存为
端明殿学士、知蔡州。
</p><p>
丙午，以枢密直学士、户部尚书韩忠彦为尚书左丞，翰林学士许将为尚书右丞，
枢密直学士、签书枢密院事赵瞻为同知枢密院事。
</p><p>
丁未，以户部侍郎苏辙为吏部侍郎；三日，改翰林学士。
</p><p>
夏遣使来贡。
</p><p>
甲寅，夏遣使如辽谢封册。
</p><p>
壬戌，辽以参知政事王言敷为枢密副使，贾士勋参知政事兼同知枢密院事。
</p><p>
秋，七月，庚午，辽主猎于沙岭。
</p><p>
乙亥，安焘以母忧去位。
</p><p>
丙申，诏户部，令诸路提刑司下丰熟州县，量增钱广行收籴，从司马康、刘安
世、范祖禹请也。
</p><p>
壬辰，辽主驻藕丝淀。
</p><p>
丙申，都水监言：“宗城决溢向下，包蓄不定，河势未可全夺。且为二股分行，
以纾下流之患，虽未保冬夏常流，已见有可为之势。必欲经久，当遂作二股，仍须
增添役夫，乃为长利。”诏有司具析保明以闻。
</p><p>
八月，壬寅，敕郡守贰以四善三最课县令，吏部岁上监司考察知州状。
</p><p>
丁未，翰林学士苏辙言：“臣窃闻河道西行，孙村侧左大约入地二丈以来，而
见申报，涨水出岸，由新开口地东入孙村，不过六七尺。欲因六七尺涨水而夺其地
二丈河身，虽三尺童子知其难矣。然朝廷遂遣都水使者开河道，进锯牙，欲约之使
东。方河水盛涨，其西行河道若不断流，则遏之东行，实同儿戏。臣愿陛下急命有
司，徐观水势所向，依累年涨水旧例，因其东溢，引入故道，以纾北京朝夕之忧。
其堤防坏决之处，第略加修葺，免其决溢，候河势稍定，然后议之。不过一月后，
涨水既落，则西流之势决无移理，而群小妄说，不攻自破矣。”
</p><p>
辛酉，太皇太后诏：“今后明堂大礼，毋令百官拜表称贺。”
</p><p>
乙丑，都水监句当公事李伟言：“开拨直堤，放水入孙村口故道，水势顺快，
朝廷当极力闭北流，乃为上策。若不明诏有司，即令回河，深恐上下迁延，议终不
决，观望之间，遂失机会。乞复置修河司。”从之，仍以都提举修河司为名。
</p><p>
九月，己卯，朝献景灵宫。
</p><p>
辛巳，大飨明堂，赦天下，百官加恩，赐赍士庶高年九十以上者。
</p><p>
乙未，检举先朝文武七条，戒谕百官遵守。
</p><p>
右谏议大夫范祖禹言：“陛下前者罢修河司，中外无不以为当。今才历三时，
复兴回河之役，徒以执政耻其前言之失，必欲遂其妄举大役，河本无事而人强扰之。
伏望明谕大臣，博采群言，息意回河，无以有限之财力填不测之巨壑，勿徇一言之
失而冀必不成之功。乞罢提举修河司，散遣官吏兵夫，其北河决溢，随宜救护。”
不报。
</p><p>
初，辽主以契丹、汉人风俗不同，国法不可异施，命耶律伊逊等更定条制。时
校定官即重熙旧制，删其重复者为五百四十五条，取律一百七十三条，又创增七十
一条，凡七百八十九条，增重编者至千馀条，皆分类列。以太康间所定，复以律及
条例参校，续增三十六条。其后因事增校，至大安三年止，又增六十条。条约既繁，
典者不能遍习，愚民莫知所避，犯法者众，吏得因缘为奸。冬，十月，乙巳，辽主
诏曰：“法者，所以示民信，使民可避而不可犯也。比命有司纂修刑法，然不能明
体朕意，多作条目以罔民于罪，朕甚不取。自今复用旧法，馀悉除之。”
</p><p>
戊申，翰林学士苏辙上《神宗御制集》九十卷，诏于宝文阁收藏。
</p><p>
癸丑，御迩英阁，进读《三朝宝训》。
</p><p>
十一月，丁卯朔，辽以燕国王延禧生子，大赦，妃之族属进爵有差。
</p><p>
癸未，以门下侍郎孙固知枢密院事，中书侍郎刘挚为门下侍郎，吏部尚书傅尧
俞为中书侍郎。先是梁焘、刘安世入对延和殿，太皇太后令具可用臣僚姓名以进，
焘、安世乃以尧俞及苏颂荐，至是尧俞遂大用。
</p><p>
乙酉，有星色赤黄尾，迹烛地。
</p><p>
己丑，太皇太后却元日贺礼，令百官拜表。
</p><p>
壬辰，改发运、转运、提刑预伎乐宴会徒二年法。
</p><p>
甲午，知杭州苏轼言：“浙西艰食已甚，今岁两浙水乡种麦绝少，深恐来年必
有饥馑盗贼之忧。转运司上供额斛及补填旧欠共一百六十馀万石，乞且起一半或三
分之二。”诏许留上供米三分之一。由是米不翔贵，复得赐度牒百道，易米以救饥
者。明年方春，即减半价粜常平米，又作飦粥药，济活者甚众。
</p><p>
杭频海，水泉咸苦，唐刺史李泌，始导西湖，作六井，民以足用。及白居易复
浚西湖，引水入运河，溉田且千顷。然湖水多葑，自唐及钱氏，岁辄浚治，宋兴，
废之，葑积为田而水无几矣。运河失湖水之利而取傍于江，潮水游河，泛溢阛阓，
三年一浚，为居民大患，六井亦几废。轼始至，浚茆山、盐桥二河，以茆山一河专
受江潮，以盐桥一河专受湖水，复以馀力修治六井，民稍获其利。轼曰：“若取葑
田，积之湖中，为长堤以通南北，则葑田去而行者便矣。”乃取救荒之馀，复请于
朝，得度牒以募役者。堤成，南北径十三里，植芙蓉、杨柳于其上，望之如画图，
杭人名曰苏公堤。
</p><p>
十二月，丁酉朔，正议大夫章惇始除丧，降授通议大夫，提举抗州洞霄宫。初，
梁焘等劾奏惇用贱价夺民田，诏候服阕与宫观差遣，故有此授。
</p><p>
癸丑，更定朝仪二舞，曰《威加四海》《化成天下》。
</p><p>
甲寅，减鄜延等路戍兵归营。
</p><p>
戊午，以御史阙，令中丞、两省镑举二人。
</p><p>
初，范祖禹闻禁中觅乳媪，以帝年十四，非近女色之时，上疏劝进德爱身，又
乞太皇太后保护上躬，言甚切至。太皇太后谕曰：“乳媪之说，外间虚传也。”祖
禹对曰：“外议虽虚，亦足为先事之戒。臣侍经筵左右，有闻于道路，实怀私忧，
是以不敢避妄言之罪。凡事言于未然，则诚为过，及其已然，则又无所及。陛下宁
受未然之言，勿使臣等有无及之悔。”
</p><p>
是月，刘安世又言：“臣前月末，闻权罢经筵，意谓将有燕享。今复半月，讲
臣久不得望清光。乃者民间喧传禁中见求乳母，遂谓陛下浸近女宠，此声流播，实
损帝德。”
</p><p>
它日，吕大防奏事，太皇太后谕曰：“刘安世有疏言禁中求乳母事，此非官家
所欲，乃先帝一二小鲍主尚须饮乳也。官家常在吾榻前閤内寝处，安得有此！”

</p><p>
○哲宗宪元继道显德定功钦文睿武齐圣昭孝皇帝元祐五年（辽大安六年）
</p><p>
春，正月，丁卯朔，御大庆殿视朝。
</p><p>
丁丑，朝献景灵宫。
</p><p>
乙酉，范祖禹上答刂子四道。其一曰：“经筵阙官，宜得老成之人。韩维风节
素高，若召以经筵之职，物论必以为惬。”其二曰：“苏颂近乞致仕。颂博闻强识，
详练典故，陛下左右，宜得殚见洽闻之士以备顾问。”其三曰：“苏轼文章，为时
所宗，忠义许国，遇事敢言，岂可使之久去朝廷！”其四曰：“赵君锡孝行，书于
《英宗实录》，辅导人君，宜莫如孝；给事中郑穆，馆阁耆儒，操守纯正；中书舍
人郑雍，谨静端洁，言行不妄。此三人者，皆宜置左右，备讲读之职。”
</p><p>
是月，辽主如混同江。
</p><p>
二月，己亥，诏都水使者吴安持提举修减水河。
</p><p>
夏人来归永乐陷没吏士百四十九人，诏以米脂、葭芦、浮图、安疆四砦还之，
仍约以委官画定疆界。
</p><p>
知颍昌府范纯仁闻朝廷复议修河，上疏曰：“范百禄、赵君锡相度归，陈回河
之害甚明。三两月来，却闻复兴斯役。望圣恩再下有司，若利多害少，尚觊徐图；
苟利少害多，尤宜安静。”疏奏，主河议者不悦，欲寝而不行。太皇太后曰：“纯
仁之言有理，宜从其请。”辛丑，诏罢修黄河。
</p><p>
先是河上所科夫役，许输钱免夫，令出，上下皆以为便。纯仁独忧曰：“民力
自此愈困矣。力者，身之所出；钱者，非民所有。今取其所无，民安得不病？独富
人不亲执役者以为便耳。且从来差夫不及五百里外，今免夫钱，无远不庙，若遇掊
克之吏，则为民之害无甚于此。”
</p><p>
辽主如双山。
</p><p>
壬寅，御迩英阁，讲《尚书·无逸篇》，毕，诏详录所讲义以进。故事，经筵
前一日进讲义，自元丰元年说书陆佃始；至是诏，今后讲义于次日别进。
</p><p>
癸卯，诏：“时雨稍愆，应五岳、四渎州军，令长吏祈祷。”
</p><p>
丁未，减天下囚罪，杖以下释之。
</p><p>
初，文彦博复居政府，期年，即求去。诏曰：“西伯善养老，而太公自至；鲁
缪公无人子思之侧，则长者去之。公自以为谋则善矣，独不为朝廷惜乎？”又曰：
“唐太宗以干戈之时，尚能起李靖于既老，而穆宗、文宗以燕安之际，不能用裴度
于未病，治乱之效，于斯可见。”彦博读诏耸然，不敢言去，复留四年。至是请去
不已，庚戌，诏以太师、开府仪同三司、护国军、山南西道节度使致仕，令所司备
礼册命。壬子，彦傅乞免册礼，从之。甲子，宴饯彦博于玉津园。
</p><p>
三月，丙寅朔，中大夫、同知枢密院事赵瞻卒，谥懿简。
</p><p>
丁卯，赐故龙图阁直学士孙觉家缗钱，以给丧事。
</p><p>
辛未，女直贡于辽。
</p><p>
壬申，以尚书左丞韩忠彦同知枢密院事，翰林学士承旨苏颂为尚书左丞。
</p><p>
忠彦弟纯彦之妻，孙固女也，各以亲嫌乞罢，不许。忠彦尝与傅尧俞、许将论
事不合，俱求罢政，殿中侍御史上官均言：“大臣之任，同国休戚，庙堂之上，当
务协谐。若悻悻辩论，不顾事体，何以观视百僚！尧俞、将虽有辩论之失，然事皆
缘公，望令就职。”从之。
</p><p>
己卯，以龙图阁直学士、知亳州邓温伯为翰林学士承旨。王岩叟封还除命，不
听。温伯，本名润甫，时避高鲁王讳，故以字行。
</p><p>
癸未，罢春宴。
</p><p>
辛卯，以杨畏为监察御史。刘安世、硃光庭言：“御史阙员，屡诏近臣俾举所
知。杨畏不系所举之士，未审朝廷何名除授？”不报。
</p><p>
壬辰，罢幸琼林苑、金明池。
</p><p>
夏，四月，丁酉，辽东北路统军司设掌法官。
</p><p>
甲辰，吕大防等以旱乞罢，诏答不允。
</p><p>
右光禄大夫、知枢密院事孙固卒。太皇太后及帝皆出声泣，辍视朝三日，赠开
府仪同三司，谥温靖。
</p><p>
固宅心诚粹，不喜娇亢，尝曰：“人当以圣贤为师，一节之士，不足学也。”
又曰：“以爱亲之心爱其君，则无不尽矣。”傅尧俞曰：“司马公之清节，孙公之
惇德，盖所谓不言而信者。”世以为笃论。
</p><p>
癸丑，诏讲读官御经筵退，留二员奏对迩英阁。
</p><p>
丁巳，诏以旱避殿，减膳，罢五月朔日文德殿视朝。
</p><p>
五月，壬申，诏：“差役法有未备者，令王岩叟、韩川与刘安世看详，具利害
以闻。”
</p><p>
辽主驻散水原。
</p><p>
乙亥，雨。
</p><p>
己卯，御殿，复膳。
</p><p>
庚寅，以梁焘为户部尚书，刘安世为中书舍人。焘、安世并以乞罢邓温伯承旨
除命不从，辞所迁官不拜。
</p><p>
范祖禹留对，言：“庆历元年，出御制《观文鉴古图记》以示辅臣；皇祐元年，
召近臣、三馆、台谏及宗室观《三朝训鉴图》。仁宗皇帝讲学之外，为图鉴古，不
忘箴儆；又图写三朝事迹，欲子孙知祖宗之功烈。愿陛下以永日观书之暇，间览此
图，亦好学不倦之一端也。”
</p><p>
六月，辛丑，录囚。
</p><p>
甲寅，辽遣使决五京囚。
</p><p>
自元祐初一新庶政，至是五年，人心已定；唯元丰旧党，分布中外，多起邪说
以撼在位。吕大防、刘挚患之，欲稍引用，以平宿怨，谓之“调停”，太皇太后疑
不能决。乙卯，御史中丞苏辙入对，即面斥其非，退，复上疏曰：“臣顷面论君子
小人不可并处，圣意似不以臣言为非者。然天威咫尺，言词迫遽，有所未尽，臣而
不言，谁当救其失者？亲君子，远小人，则主尊国安；疏君子，任小人，则主忧国
殆。此理之必然。未闻以小人在外，忧其不悦，而引之于内以自遗患也。故臣谓小
人虽不可任以腹心，至于牧守四方，奔走庶务，无所偏废可也。若遂引之于内，是
犹患盗贼之欲得财而导之寝室，知虎豹之欲食肉而开之以垌牧，无是理也。且君子
小人，势若冰炭，同处必争；一争之后，小人必胜，君子必败。何者？小人贪利忍
耻，击之则难去；君子洁身重义，沮之则引退。古语曰：‘一薰一莸，十年犹有臭’，
盖谓此矣。先帝聪明圣智，比隆三代，而臣下不能将顺，造作诸法，上逆天意，下
失民心。二圣因民所愿，取而更之，则前者用事之臣，今朝廷虽不加斥逐，其势亦
不能复留。尚赖二圣仁慈，育之于外，盖已厚矣。而议者惑于众说，乃欲招而纳之，
与之共事，谓之‘调停’。此辈若返，岂肯徒然而已哉！必将戕害正人，渐复旧事，
以快私忿。人臣被祸，盖不足言；臣所惜者，宗庙、朝廷也。惟陛下断自圣心，不
为流言所感，毋使小人一进，复有噬脐之悔。”疏入，太皇太后命宰执读于帘前，
曰：“辙疑吾兼用邪正，其言极中理。”诸臣从而和之，调停之说遂已。
</p><p>
辙又奏曰：“窃见方今虽未大治，而祖宗纲纪具在，州郡民物粗安。若大臣正
己平心，无生事要功之意，因弊修法，为安民靖国之术，虽有异党，谁不归心？但
患朝廷举事类不审详。曩者黄河北流，正得水性，而水官穿凿，欲导之使东，移下
就高，汩五行之理。及陛下遣使按视，知不可为，犹或固执不从。经今累岁，回河
虽罢，减水犹存，遂使河朔生灵，财力俱困。今者西夏、青唐外皆臣顺，朝廷招徠
之厚，惟恐失之。而熙河将吏，创筑二堡以侵其膏腴，议纳醇忠以夺其节钺，功未
可觊，争已先形。朝廷虽知其非，终不明处置，若遂养成边衅，关陕岂复安居！如
此二事，则臣所谓宜正己平心，无生事要功者也。昔嘉祐以前，乡差衙前，民间常
有破产之患。熙宁以后，出卖坊场以雇衙前，民间不复知有衙前之苦。及元祐之初，
务于由旧，一例复差，官收坊场之钱，民出衙前之费，四方惊顾，众议沸腾。寻知
不可，旋又复雇，去年之秋，又复差法。且熙宁雇役，三等人户，并出役钱。上户
以家产高强，出钱无艺，下户昔不充役，亦遣出钱；故此二等人户，不免咨怨。至
于中等，昔既已自差役，今又出钱不多，雇法之行，最为其便。罢行雇法，上下二
等欣跃可知，唯是中等则反为害。如畿县中等之家，例出役钱三贯，若经十年，为
钱三十贯而已。今差役既行，诸役手力，最为轻役；农民在官，日使百钱，最为轻
费。然一岁之用，已为三十六贯，二年役满，为费七十馀贯。罢役而归，宽乡得闲
三年，狭乡不及一岁。以此较之，则差役五年之费，倍于雇役十年。赋役所出，多
在中等，故天下皆思雇而厌差。如此二事，则臣所谓宜因弊修法，为安民靖国之术
者也。四事不去，如臣等辈，犹知其非，而况于心怀异同，志存反覆，幸国之失，
有以藉口者乎？恐彼已默识于心，多造谤议，待时而发，以摇撼众听矣。伏乞宣谕
宰执，事有失当，改之勿疑，法或未完，修之无倦。苟民心既得，则异议自消，海
内蒙福，上下攸同，岂不休哉！”
</p><p>
秋，七月，辽主如黑岭。
</p><p>
乙酉，夏人来言画疆界者不以绥州例，诏曰：“已谕边臣如约矣。夏之封界，
当亦体此。”
</p><p>
始，元丰所定吏额，主者苟悦群吏，比旧额几数倍。朝廷患之，命量事裁减。
吏有白中孚者，告苏辙曰：“吏额不难定也。昔流内铨，今侍郎左选也，事繁莫过
于此。昔铨吏止十数，今左选吏至数十，事不加旧而用吏数倍者，昔无重法、重禄、
吏通赇赂，则不欲人多以分所入，故竭力办事，劳而不避。今行重法，给重禄，赇
赂比旧为少，则不忌人多而幸于少事。此吏额多少之大要也。旧法以难易分七等，
重者至一分，轻者至一厘以下，积若干分为一人。今诚取逐司两月事，定其分数，
则吏额多少之限，无所逃矣。”辙以其言为然，乃具以白执政，请据实立额，俟吏
之年满转出或事故死亡者勿补，及额而止，不过十年，自当消尽。执政然之，遂申
尚书省。后数月，诸司所供文字皆足，因裁损成书，以申三省。左仆射吕大防得其
书，大喜，欲此事必由己出，别将详定。任永寿，本诸司吏也，为人精悍而滑，尝
预知元丰吏额事，每奏入，独能言其曲折。大防悦之，即于尚书省创立吏额房，使
永寿与吏数辈典之。凡奏上行下，皆大防自专，不复经由两省。一日，内降画可二
状付中书，其一吏额也。省吏白中书侍郎刘挚，请封送尚书省，挚曰：“当时文书
录黄过门下，今封过也。”对曰：“尚书省以吏额事，必径下本省已久，今误至此。”
挚曰：“中书不知其它，当如法令。”遂作录黄。永寿见录黄，愕然曰：“两省初
不与，乃有此邪？”即白大防，乞两省镑选吏赴局同领其事。大防具以语挚，挚曰：
“中书行录黄，法也，岂有意与吏为道地？今乃使就都省分功，何邪？”吏额事行
毕，永寿等推恩有差。永寿急于功利，劝大防即以吏额，日裁损吏员，仍以私所好
恶变易诸吏局次。吏被排斥者，纷然诣御史台诉不平。台官因言永寿等冒赏徇私，
不可不惩，谏官继以为言。永寿等既逐，而吏诉额禄事终未能决。时辙方为中丞，
具言：“后省所详定，皆人情所便，行之甚易，而吏额房所改，皆人情所不便，守
之最难。且大信不可失，宜速命有司改从其易，以安群吏之志。”大防知众不服，
徐使都司再加详定，大略如辙前议行之。
</p><p>
刘挚初以吏额房事与吕大防议稍不合，已而挚迁门下侍郎。及台谏共攻大防，
大防称疾不出。挚每于上前开陈吏额本末曰：“此皆被减者鼓怨，言路风闻过实，
不足深谴。”大防它日语人曰：“使上意晓然不疑，刘门下之力居多。”然士大夫
趋利者交斗其间，谓两人有隙，于是造为朋党之论。挚语大防曰：“吾曹心知无它，
然外议如此，非朝廷所宜有，愿引避。”大防曰：“行亦有请矣。”庚寅，奏事毕，
挚少留，奏曰：“臣久处近列，器满必覆，愿赐骸鼻，避贤者路。”既退，连上章，
出就外第，期必得请。帝遣中使召挚入对，太皇太后谕曰：“侍郎未得出，须官家
亲政然后可去。”使者数辈趣入视事，挚不得已受命。未几，吕大防辞位，亦不许。
及挚迁右仆射，与大防同列，未满岁，言者争诋挚，挚寻罢。朋党之论，遂不可破，
其衅盖自吏额始。
</p><p>
八月，丙午，右正言刘唐老言：“伏睹《大学》一编，论入德之序，愿诏经筵
之臣，训释此书上进，庶于清燕之闲，以备观览。”从之。
</p><p>
初，邓温伯以母丧终制，除吏部尚书，梁焘权给事中，驳之，改知亳州，阅岁，
复以承旨召。梁焘为御史中丞，与左谏议大夫刘安世、右谏议大夫硃光庭交章论
“温伯出入王、吕党中，始终反覆。今之进用，实系君子小人消长之机。”又言：
“温伯尝草蔡确制，称确有定策功，以欺惑天下，乞行罢黜。”累疏不报，焘等因
力请外。庚戌，乃出焘知郑州，光庭知亳州，安世提举崇福宫。时刘挚疏乞暂出温
伯，留焘等，苏辙亦三疏论之，皆不听。
</p><p>
给事中兼侍讲范祖禹上《帝学》八篇。
</p><p>
九月，丁丑，诏复集贤院学士。
</p><p>
丁亥，以孙迥知北外都水丞，提举北流；李伟权发遣北外都水丞，提举东流。
</p><p>
冬，十月，癸巳，罢都提举修河司，从中丞苏辙言也。
</p><p>
诏导河水入汴。
</p><p>
十一月，壬戌，高丽遣使贡于辽。
</p><p>
己巳，辽以南府宰相窦景庸为武定军节度使。景庸审决冤滞，轻重得宜，旋以
狱空闻。
</p><p>
苏辙累言许将过失，将亦累表乞外。十二月，辛卯朔，以将为资政殿学士，知
定州。
</p><p>
甲辰，侍御史上官均又言：“吕大防坚强自任，不顾是非，每有差除，同列不
敢为异，惟许将时有异同，大防每怀私恨。苏辙素与大防相善，希合其意，尽力排
将，期于必胜。将既以异论罢去，执政、台谏，皆务依随，是威福皆归于大防，纪
纲法令，自此败坏矣。”因乞解言职，于是责知广德军。
</p><p>
丙辰，禁军大阅，赐以银?枼匹帛，罢转资。
</p><p>
是岁，京北旱，浙西水灾。
</p><p>
辽放进士文充等七十二人。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86738.html' class='pagedaohang'>【上一篇】<i>:卷第八十二 【宋纪八十二】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86736.html' class='pagedaohang'>【下一篇】<i>：卷第八十 【宋纪八十】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>