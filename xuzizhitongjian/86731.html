<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>续资治通鉴_卷第八十七 【宋纪八十七】</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/xuzizhitongjian/">续资治通鉴</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/xuzizhitongjian/'>续资治通鉴</a> > </div>
<div class="kind">
  <h1 class="h11">卷第八十七 【宋纪八十七】</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86732.html' class='pagedaohang'>【上一篇】<i>:卷第八十八 【宋纪八十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86730.html' class='pagedaohang'>【下一篇】<i>：卷第八十六 【宋纪八十六】</i></a></span>
</ul>
<div class="articleContent" id="articleContent"> <p>
起重光大荒落正月，尽玄黓敦牂闰六月，凡一年

有奇。
</p><p>
讳信，神宗第十一子，母曰钦慈皇后陈氏，元丰五年十月丁巳，生于宫中；明
年正月，赐名；十月，授镇宁军节度使，封宁国公。哲宗即位，封遂宁郡王；绍圣
三年，以平江、镇江军节度使，封端王；五年，加司空，改昭德、彰信军节度使。

</p><p>
○徽宗体神合道骏烈逊功圣文仁德宪慈显孝皇帝建中靖国元年（辽寿昌七年，
二月，改乾统元年）
</p><p>
春，正月，壬戌朔，有赤气起东北，亘西南，中函白气；将散，复有黑祲在旁。
右正言任伯雨言：“正岁之始，而赤气起于暮夜。日为陽，夜为陰；东南为陽，西
北为陰；朝廷为陽，宫禁为陰；中国为陽，夷狄为陰；君子为陽，小人为陰。此宫
禁陰谋、下干上之证。渐冲西，正西散为白，而白主兵，此夷狄窃发之证也。天心
仁爱，以灾异为警戒。愿陛下进忠良，黜邪佞，正名分，击奸恶，使小人无得生犯
上之心，则灾异可变为休祥矣。”
</p><p>
癸亥，有星自西南入尾，其光烛地。
</p><p>
观文殿大学士、中太一宫使范纯仁卒，年七十五。
</p><p>
纯仁疾革，呼诸子，口占遗表，命门生李之仪次第之。大略劝帝清心寡欲，约
己便民，绝朋党之论，察邪正之归，毋轻议边事，易逐言官。又辩明宣仁诬谤曰：’
本权臣务快其私忿，非泰陵实谓之当然。”又云：“盖尝先天下而忧，期不负圣人
之学，此先臣所以教子，而微臣所以事君者也。”诏赠开府仪同三司，谥忠宣，书
碑额曰“世济忠直之碑”。
</p><p>
纯仁性宽简，不以声色加人，义之所在，则挺不少屈。自为布衣至宰相，廉俭
如一，所得奉赐，皆以广义庄，前后任子恩，多先疏族。尝言：“吾平生所学，得
之忠恕二字，一生用不尽，以至立朝事君，接待僚友，亲睦宗族，未尝须臾离此也。”
每戒子弟曰：“人虽至愚，责人则明；虽有聪明，恕己则昏。苟能以责人之心责己，
恕己之心恕人，不患不到圣贤地位也。”亲族有请教者，纯仁曰：“唯俭可以助廉，
唯恕可以成德。”其人书之坐隅。
</p><p>
辽主自去腊有疾，正旦，力疾御殿受贺。是日，如混同江。
</p><p>
甲戌，皇太后向氏崩于慈宁殿，遗诏尊皇太妃陈氏为皇太后。
</p><p>
是日，辽主殂于行宫，年七十，庙号道宗。遗诏燕国王延禧嗣位，北面枢密使
耶律阿苏、知枢密院事耶律俨同受顾命。
</p><p>
道宗即位，求直言，访治道，劝农桑，兴学校，救灾恤患，粲然可观。及谤讪
之令既行，告讦之赏日重，群邪并进，贼及骨肉，诸部浸叛，用兵无宁岁。唯一岁
饭僧三十六万，一日而祝发者三千人，崇尚佛教，罔知国恤，辽亡征见矣。
</p><p>
延禧即位柩前，辽群臣上尊号曰天祚皇帝。
</p><p>
丁丑，易大行皇太后园为山陵，命曾布为山陵使。
</p><p>
己卯，令河、陕幕人入粟，免试注官。
</p><p>
二月，壬辰朔，辽改元乾统，大赦。诏：“为耶律伊逊所诬陷者，复其官爵，
籍没者出之，流放者还之。”
</p><p>
丙申，雨雹。
</p><p>
己亥，汰秦、凤二路兵。
</p><p>
甲辰，始听政。
</p><p>
乙巳，出内库及诸路常平钱各百万，备河北边储。
</p><p>
辽主之为燕国王也，道宗以萧乌纳有保护功，命其辅导。乌纳数以直言忤旨，
辽主初即位，即出乌纳为辽兴军节度使，加守太傅。
</p><p>
甲寅，诏贬知扬州林希和舒州，降知随州张商英为朝奉大夫，右司谏陈祐论其
责轻，请重行降黜故也。
</p><p>
丁巳，诏：“潭州安置章惇，责授雷州司户参军，员外置。”
</p><p>
先是左正言任伯雨疏曰：“章惇久窃朝柄，迷国罔上，毒流搢绅，乘先帝变故
仓卒，辄逞异志。向使其计得行，将置陛下与皇太后于何地！若贷而不诛，则天下
大义不明，大法不立矣。臣闻北使言：‘去年辽主方食，闻中国黜惇，放箸而起，
称善者再，谓南朝错用此人。’北使又问：‘何为只若是行遣？’以此观之，不独
国人皆曰可杀，虽敌国莫不以为可杀也。’章八上，未报。会台谏陈瓘、陈次升等
复极论之，乃有是贬。
</p><p>
初，苏辙谪雷州，不许占官舍，遂僦民屋。惇又以为强夺民居，下州追民究治，
以僦券甚明，乃止。至是惇问舍于民，民曰：“前苏公来，为章丞相几破我家，今
不可也。”
</p><p>
初，惇之入相也，妻张氏病且死，属之曰：“君作相，幸无报怨。”既祥，惇
语陈瓘曰：“悼亡不堪，奈何？”瓘曰：“与其悲伤无益，曷若念其临绝之语也！”
惇无以对。
</p><p>
任伯雨又言蔡卞恶甚于章惇，遂陈其大罪有六曰：“诬罔宣仁保佑之功，欲行
追废，一也；凡绍圣以来窜逐臣僚，皆卞启而后行，二也；宫中厌胜事作，卞乞掖
庭置狱，只遣内臣推治，皇后以是得罪，三也；编排元祐章疏，被罪者数千人，议
自卞出，四也；激怒哲宗，致邹浩远谪，又请治其亲故送行之罪，五也；蹇序辰建
看详诉理之义，惇迟疑未应，卞以二心之言胁之，惇即日置局，士大夫得罪者八百
三十家，六也。卞陰狡险贼，恶机滔天，门生故吏，遍满中外，今虽薄责，犹如在
朝，人人惴恐，不敢回心向善。朝廷邪正是非不得分别，驯致不已，奸人复进，天
下安危，殆未可保也。”奏入，不省。
</p><p>
三月，癸亥，以知杭州吕惠卿为观文殿学士、提举洞霄宫。
</p><p>
甲子，始御紫宸殿。
</p><p>
乙丑，辽使来告哀，遣谢文瓘、上官均往吊祭，黄寔贺即位。
</p><p>
丁卯，辽主命有司以张孝杰家属分赐群臣。
</p><p>
甲戌，辽主召僧法颐放戒于内庭。
</p><p>
戊寅，以知无以军陈瓘为著作佐郎、实录院检讨官。
</p><p>
壬午，以日当食，避殿，减膳，减天下囚罪一等，流以下释之。
</p><p>
辽殿直达尔旺哈，知辽主恶直言，心嗛萧乌纳，乃诬告乌纳私借内府犀角。辽
主命鞫之，乌纳奏曰：“臣在先期，诏许日取帑钱十万为私费，臣未尝妄取一钱，
肯借犀角乎？”辽主愈怒，夺其太傅官，降宁边州刺史。自是辽廷诸臣益务为柔佞
矣。
</p><p>
夏，四月，辛卯朔，日食不见。
</p><p>
甲午，上大行皇太后谥曰钦圣宪肃。乙未，追上钦圣皇太后曰钦慈。
</p><p>
丁酉，御殿，复膳。
</p><p>
壬寅，诏：“诸路疑狱当奏而不奏者科罪，不当奏而辄奏者勿坐。著为令。”
</p><p>
任伯雨初为右正言，半岁之间，凡上一百八疏。大臣畏其多言，俾权给事中，
密谕以少默即为真，伯雨抗论愈力。时曾布欲和调元祐、绍圣之人，伯雨言：“人
才固不当分党与，然自古未有君子小人杂然并进，可以致治者。盖君子易退，小人
难退，二者并用，终于君子自去，小人犹留。唐德宗坐此致播迁之祸，建中乃其纪
号，不可以不戒。”既而欲劾布，布觉之，徙为度支员外郎。
</p><p>
是月，辽地旱。
</p><p>
五月，辛酉朔，大雨雹，诏三省减吏号，节冗费。
</p><p>
丙寅，葬钦圣宪肃皇后及钦慈皇后于永裕陵。
</p><p>
庚辰，太子太保、赵郡公苏颂卒，年八十二。诏赠司空。颂器局闳远，礼法自
持，虽贵，奉养如塞士。明于典故，朝廷有制作，必就而正焉。
</p><p>
丙戌，祔二后神主于太庙。
</p><p>
朝请郎梁宽言：“绍圣之初，奸臣特进，是时不唯朝士革面迎合，虽田舍书生，
亦怀观望捭阖之术。举人毕渐，廷试对策，欲附会时流以规上第，其言语不顾轻重，
有伤事体，传播四夷，所损不细。又如方天若对策，以不诛南窜大臣家属为恨，以
不没元祐公相家资为惜。天若，闽中匹夫，于元祐大臣有何宿憾！特以蔡卞用事，
欲复其平日私仇。天若者，卞之门人也，鹰犬效力，仆妾事人，其言何所不至！伏
见将来科诏不远，欲乞下礼部司，每遇廷试，戒应举人立为法，无得狂妄，不答所
问。有违此者，罪在考官，然后罢黜此流，所贵少厚风俗。”
</p><p>
辽主初立，即罢围场之禁。宋魏国王和啰噶请曰：“天子巡幸为大事，虽在谅
闇，不可废也。”辽主以为然，复命有司从备巡幸。六月，庚寅朔，辽主如庆州。
</p><p>
戊戌，辽以南府审相额特勒兼南院枢密使。
</p><p>
庚子，辽上道宗尊谥曰仁圣大孝文皇帝，追谥懿德皇后为宣懿皇后。
</p><p>
壬寅，辽以宋魏国王和啰噶为天下兵马大元帅。
</p><p>
甲辰，责右司谏陈祐通判滁州。祐累章劾曾布自山陵还不乞出外，且言：“山
陵使从来号为凶相，治平中韩琦、元丰中王珪不去，其后有臣子不忍言者。”又言：
“布有当去者三：一，自山陵还；二，虞主不在，腰舆而行；三，不当先与属官推
恩。”章皆留中，祐遂缴申三省。布乃不赴朝参，而有是命。
</p><p>
后两日，左谏议大夫陈次升对，有札子救祐，帝不省。而右司谏江公望复言之，
帝曰：“祐欲逐曾布，引李清臣为相，如此何可容？”公望遽曰：“陛下临御以来，
易三言官，逐七谏臣。今祐言宰相过失，自其职也，岂可便谓有它意哉！”
</p><p>
先是布甚恶清臣不附己，数使人谓公望，能一言清臣，即以谏议大夫相处，而
公望所言乃如此，其后彭汝霖以论罢清臣得谏议大夫云。
</p><p>
乙巳，辽以北平郡王淳进封郑王。
</p><p>
丁未，北院枢密使阿苏加裕悦。
</p><p>
戊申，封向宗回为永陽郡王，向宗良为永嘉郡王。
</p><p>
辽以特里衮阿噜萨古、宰相耶律俨总山陵事。辛亥，葬仁圣大孝文皇帝、宣懿
皇后于庆陵。
</p><p>
戊午，尚书右丞范纯礼，罢知颍昌府。
</p><p>
纯礼浓毅刚正，曾布惮之，激驸马都尉王诜曰：“上欲除君承旨，范右丞不可。”
诜怒。会诜馆辽使，纯礼主宴，诜诬其辄斥御名，遂黜之。
</p><p>
己未，班《斗杀情理轻重格》。
</p><p>
左司谏江公望上疏言：“自先帝有绍述之意，辅政非人，以媚于己为同，忠于
君为异，借威以快私隙，使天下騷然，泰陵不得尽继述之美。元祐人才，皆出于熙、
丰培养之馀，遭绍圣窜逐之后，存者无几矣。神考与元祐之臣，其先非有射钩斩袂
之隙也，先帝信仇人而黜之。陛下若立元祐为名，必有元丰、绍圣为之对，有对而
争兴，争则党复立矣。陛下改元诏旨，亦称思建皇极，端好恶以示人，本中和而立
政，皇天后土，实闻斯言，今若渝之，奈皇天后土何！”
</p><p>
时内苑稍畜珍禽奇兽，公望力言非初政所宜，帝曰：“已纵遣之矣。”唯一白
鹇，畜之久，帝以拄杖逐之，终不肯去，乃刻公望姓名于杖头以识其谏。会蔡王似
府史相告，有不逊语，连及于王，公望乞勿以无根之言加诸至亲，遂罢知淮陽军。
</p><p>
秋，七月，壬戌，帝谓曾布：“人才在外有可用者，具名以进。”又问：“张
商英亦可使否？”布曰：“陛下欲持平用中，破党人之论以调一天下，孰敢以为不
然！然元祐、绍圣两党，皆不可偏用。臣窃闻江公望为陛下言，今日之事，左不可
用轼、辙、右不可用京、卞，为其怀私挟怨，互相仇害也。愿陛下深思熟计，无使
此两党得志，则天下无事。”帝颔之而已。
</p><p>
布弟翰林学士肇，引嫌出知陈州，尝以书责布曰：“兄与惇异趋，众所共知。
绍圣、元符间，惇、卞有可以挤兄者，无所不为。今兄方得君，正当引用善人，扶
助正道，以杜绝惇、卞复起之萌，而数月以来，端人吉士，相继去朝，所进用以为
辅臣、从官、台谏者，皆尝事惇、卞之人。一旦势异今日，彼必首引惇、卞以为固
位计，曾氏之祸，其可逃邪！比来主意已移，小人道长，异时惇、卞纵未至，一蔡
京足以兼二人，思之可为塞心。”布不以为然，答肇书曰：“布自熙宁立朝，至今
时事屡变，唯其不雷同熙、丰，故免元祐之贬斥；唯其不附会元祐，故免绍圣之中
伤。其自处亦粗有义理，恐未至诒家族之祸也。”
</p><p>
癸未，准布、铁骊贡于辽。
</p><p>
丁卯，以著作郎陈瓘为右司员外郎。瓘力辞实录检讨官，从之。
</p><p>
丙戌，知枢密院事安焘罢。
</p><p>
旧制，内侍出使，以所得旨言于院，审实，乃得行。后多辄去，焘请按治之。
都知阎守勤领它职，祈罢不以告，亦劾之；帝敕守勤诣焘谢。郝随得罪，或揣帝意
且起用，欲援赦为阶，焘亦争之。以老避位，遂出知河南府。将行，上疏言：“东
京党祸已萌，愿戒履霜之渐。”语尤激切。
</p><p>
丁亥，以蒋之奇知枢密院事，吏部尚书陆佃为尚书右丞，端明殿学士章楶同知
枢密院事。
</p><p>
八月，甲寅，以右司员外郎陈瓘知泰州。
</p><p>
先是瓘进言曰：“神宗有为之序，始于修政事，政事立而财用足，财用足而根
本固，此国家万世之利，而今日所当继述者也。臣近缘都司职事，看详内降札子，
裁减吏员冗费，以防加赋之渐，为民远虑，天下幸甚。然今日朝廷之计，正以乏财
为患，西边虽已罢兵，费用不可卒补，遂至于耗根本之财，坏神考之政，加职之渐，
兆于此矣。臣职事所及，理不可默，今撰到《国用须知》一本奏闻。”
</p><p>
又进《日录辨》曰：“臣瓘去年五月十八日对紫宸殿，奏札子云：‘臣闻王安
石《日录》七十馀卷，具载熙宁中奏对议论之语。此乃人臣私录之书，非朝廷之典
也。自绍圣再修《神考实录》，史官请以此书降付史院。凡《日录》、《时政记》、
《神宗御集》之所不载者，往往专据此书，追议刑赏予夺，宗庙之美，以归臣下。
故臣愿诏史官别行删修，以成一代不刊之典。’其日蒙批付三省，后不闻施行。盖
绍圣史官请以《日录》降付史院者，今为宰相故也，事之乖缪，无大于此者。臣因
以所见撰成《日录辨》一篇，具状奏闻。”
</p><p>
是日，瓘与左司员外郎硃彦周谒曾布于都堂，以书责布曰：“尊私史而厌宗庙，
缘边费而坏先政，此阁下之过也。违神考之志，坏神考之事，在此二者，而阁下弥
缝壅蔽，人未敢议。它日主上因此两事，以继述之指问于阁下，将何辞以对？阁下
于瓘有荐进之恩，瓘不敢负，是以论吉凶之理，献先甲之言，冀有补于阁下。若阁
下不察其心，拒而不受，则今日之言，谓之负恩可也。”布读瓘书毕，争辨移时。
瓘色不变，徐起言曰：“适所论者国事，是非有公议，公未可遽失待士礼。”布矍
然改容。瓘又以《日录辨》、《国用须知》纳布而出。
</p><p>
明日，瓘即以此二篇及所上布书具状申三省、御史台，乞敷奏弹劾，三省进呈，
帝顾曾布曰：“如此报恩地邪？”布曰：“臣绍圣初，在史院不及两月，以元祐所
修《实录》者，凡司马光《日记》、《杂录》，或得之传闻，或得之宾客；而王安
石有《日录》，皆君臣对面反复之语，乞取岸史院照对编修，此乃至公之论。其后
绍圣重修《实录》乃章惇、蔡卞，今提举史院乃韩忠彦。而瓘谓臣尊私史，厌宗庙，
不审何谓也。神宗理财，虽累岁用兵，而所至府库充积。元祐中非理耗散，又有出
无入，故仓库为之一空。乃以臣坏三十年根本之计，恐未公也。”帝曰：“卿一向
引瓘，又欲除左右史，朕不可。今日如何？”布愧谢。而韩忠彦等言：“瓘必欲去，
当与一郡。”帝令责瓘，忠彦及陆佃皆曰：“瓘言诚过当，曾布却能容瓘。”乃出
知泰州。
</p><p>
布始欲瓘附己，使人谕意，将大用之，瓘语其子正汇曰：“吾与丞相议多不合，
今乃欲以官相饵。吾有一书遗丞相，汝为我书之。”正汇再拜，愿得书。瓘喜，旦
持入省，甫就席，遽出书。布大怒，信宿，有海陵之命。中书舍人邹浩、右谏议大
夫陈次升皆乞留瓘，不从。
</p><p>
辽主谒庆陵。
</p><p>
九月，己巳，诏：“诸路转运、提举司及诸州、军有遗利可以讲求及冗员浮费
当裁损著，详议以闻。”
</p><p>
壬申，辽主谒怀陵。
</p><p>
乙亥，辽主如藕丝淀。
</p><p>
冬，十月，壬辰，辽主谒乾陵。
</p><p>
癸巳，门下侍郎李清臣罢为资政殿大学士、知大名府。
</p><p>
甲辰，辽主上其考昭怀太子谥曰大孝顺圣皇帝，庙号顺宗；妣萧氏曰贞顺皇后。
旋追赠萧岩寿同中书门下平章事，耶律萨喇、耶律托卜嘉并追封漆水郡王，萧苏萨、
萧托卜嘉并追封兰陵君王，五人皆绘像宜福殿。又追赠萧和克龙虎卫上将军。先是
耶律实埒以附太子流镇州，至是召为御史中丞。
</p><p>
辽主虽追尊顺宗，究莫知其瘗所，辽主亦不亟于求之，后遂不建陵寝。
</p><p>
十一月，庚申，以陆佃为尚书左丞，吏部尚书温益为尚书右丞。
</p><p>
益初知潭州，邹浩南迁过潭，暮，投宿村寺，益即遣州都监将数卒夜出城，逼
使登舟，竟凌风绝江而去。它逐臣在其境内者，如范纯仁、刘奉世、韩川、吕希纯、
吕陶辈，率为所侵困，用事者悦之。
</p><p>
壬戌，以西蕃锡罗萨勒为西平军节度使、邈川首领。
</p><p>
辛未，出御制南郊亲祀乐章。
</p><p>
庚辰，祀天地于圜丘，赦天下。改彰信军为兴仁军，照德军为隆德军。改明年
元曰崇宁，以曾布主绍述，从其请也。
</p><p>
壬午，三省奏事讫，曾布独留，进呈内降起居郎邓洵武所进《爱莫助之图》，
其说以为陛下方绍述先志，群臣无助之者。其图如史书年表例，自宰相、执政、侍
从、台谏、郎官、馆阁、学校分为七隔，每隔旁通，左曰绍述，右曰元祐。左序助
绍述者，执政中唯温益一人，其馀每隔止三四人，如赵挺之、范致虚、王能甫、钱
遹之属而已。右序举朝皆在其间，至百馀人。又于左序别立一项，小贴揭去。布密
禀揭去臣僚姓名，帝曰：“洵武谓非相蔡京不可，以不与卿同，故去之。”布曰：
“洵武所陈，既与臣所见不同，臣安敢与议。”明日，遂改付温益。益欣然奉行，
乞籍记异论之人，于是帝决意用京矣。
</p><p>
十二月，戊子，辽以枢密副使张琳知枢密院事，翰林学士张奉珪参知政事兼同
知枢密院事。
</p><p>
辽知枢密院使越国公耶律俨徙封秦国公。
</p><p>
俨以谀佞得信任于道宗，及辽主即位，元妃之兄萧奉先为辽主所眷注，俨旧与
奉先相结，益务为逢迎取媚，辽主又宠任之。尝与牛温舒有隙，各进所亲厚，朋党
纷然。俨恃奉先为内主，温舒不能胜。
</p><p>
庚寅，以知洪州叶祖洽为宝文阁待制，代吕希纯知瀛州；吕希纯改知颍州。帝
以河朔诸帅皆元祐人，欲尽易之，故希纯、祖洽有是命，皆曾布为请也。布初拟召
祖洽为侍郎，帝许之；韩忠彦以为不可，乃止。
</p><p>
先是责降者皆得旨以赦恩牵复，唯章惇、苏辙进呈不行。惇子援刺血上书，帝
封援书付曾布，布欲留白，未果。已而于忧人曾诞持长书抵布，并奏疏一通，所陈
十事，其四言惇有功于国，责太重，当复收用，类皆狂妄语。是日，呈援书，帝颇
称其孝，有怜之之意。布欲且与徙广南近里一州，帝许之。又以诞所陈事目进呈，
帝曰：“须与勒停编管。”既而韩忠彦见之，怒，请除名，送湖南，从之。惇亦不
复内徙。
</p><p>
左仆射韩忠彦与曾布异议，布数倾之。忠彦累乞罢相，不许。甲午，遂出居东
府，有诏押入。
</p><p>
戊戌，提举洞霄宫蔡京，复龙图阁直学士，知定州。
</p><p>
供奉官童贯，开封人，性巧媚，善测人主微旨，先事顺承，以故得幸。乃使三
吴，访书画奇巧，留杭累月，京与之游，不舍昼夜，凡所画屏障扇带之属，贯日以
达禁中，且附言语论奏于帝所，由是属意用京。左阶道录徐知常，以符水出入元符
皇后所，太学博士范致虚与之厚，因荐京才可相。知常入宫言之，已而宫妾、宦官
合词誉之，遂起京知定州。
</p><p>
辛丑，以知随州张商英权户部侍郎，寻改吏部。
</p><p>
壬寅，知滁州范镗复职，知澶州。少府少监邢恕、光禄少卿吕嘉问、司农少卿
路昌衡，并落分司，恕知随州，嘉问知蕲州，昌衡知滁州。放归田里人安惇、蹇序
辰，并散官，予祠。通议大夫林希，追复资政殿学士。寻又诏蔡卞复官，予祠。
</p><p>
乙巳，辽主诏：“先朝已行事不得陈告。”时方治耶律伊逊之党，其党多赂权
贵以求宽免，辽主不悟，而下此诏。
</p><p>
丙午，奉安神宗神御于景灵西宫；丁未，诣宫行礼。
</p><p>
己酉，降德音于西京，减囚罪一等，徒以下释之。
</p><p>
癸丑，诏：“章惇亲子孙，许在外指射差遣，不得辄至京师及上章疏。”从曾
布所请也。
</p><p>
秘书省正字陈师道，性孤介，与赵挺之为友婿，而素恶其人。适预郊祀，天寒
甚，衣无绵，其妻就假于挺之家，师道问所从得，却去，不肯服，遂中寒疾，乙卯，
卒。
</p><p>
是岁，以修奉景灵西宫，下苏、湖二州采太湖石四千六百枚。
</p><p>
河东地震，京畿蝗，两浙、湖南、福建旱。

</p><p>
○徽宗体神合道骏烈逊功圣文仁德宪慈显孝皇帝崇宁元年（辽乾统二年）
</p><p>
春，正月，丁丑，河东、大原等郡地震；诏死者家赐钱有差。
</p><p>
辽主如鸭子河。
</p><p>
二月，丙戌朔，以圣瑞皇太妃疾，虑囚。
</p><p>
辛卯，辽主如春州。
</p><p>
甲午，皇太子亶改名烜。
</p><p>
以蔡确配享哲宗庙庭。
</p><p>
丙申，雄州防御推官、知邓州录事参军硃肱奏言：“陛下即位以来，两次日蚀，
在正陽之月；河东十一郡地震，至今未止，人民震死，动以千数。自古灾异，未有
如此。臣不避死亡，妄举辅弼之失，以究灾异之应，言词激切，死有馀罪。然惓惓
孤忠，不敢隐默者，食陛下之禄，念国家之重，而不敢顾其私也。”并以其所上宰
相曾布书随进。
</p><p>
书曰：“今监察御史刘焘，相公门人也。相公为山陵使，辟焘掌笺表，又荐入
馆，相公于焘厚矣。如焘者，置之词掖，不忝也；以焘为御史，则不可也。相公有
过举，焘肯言乎？言之则忘恩，不言则欺君，盖非所以处焘也。今右正言范致虚兄
上舍生致君，相公之侄婿也。致虚乃致君之亲弟，如致虚者，置之馆阁，不忝也；
以致虚为谏官，不可也。相公有过举，致虚争之则忤亲，不争则失职，亦非所以处
致虚也。相公旁招俊乂，陶冶天下，肱之所论，止及焘与致虚者，特以台谏人主耳
目之官，非若百职可以略而不论也。相公以门人、亲戚为谏官、御史，此日月所以
剥蚀，天地所以震动也。”又曰：“章惇之过恶，不可殚数，其最大者四五。相公
在枢府，坐视默然，亦不得为无过。再贬元祐臣僚，范纯仁能言之，相公未尝救也；
废元祐皇后，龚夬能言之，相公未尝救也；置谏官于死地，黄履能言之，相公未尝
救也；册元符皇后，邹浩能言之，相公未尝救也。此四五事，惇之过恶最大，而相
公无半词之助，肱窃疑之。伏唯相公遇灾而惧，然后可以弭天变，来直言。肱之区
区所望于相公者，如此而已。”诏付三省。肱，乌程人，礼部侍郎服之从弟也。
</p><p>
戊戌，诏：“士有怀抱道德、久沈下僚及学行兼备、可厉风俗者，待制以上各
举所知二人。”
</p><p>
奉议郎赵谂谋反，伏诛。
</p><p>
辛丑，以知定州蔡京为端明殿学士、知大名府，蔡卞改知扬州。
</p><p>
先是大名阙帅，曾布白帝，前两府唯有刘奉世，帝默然。韩忠彦与布交恶，陰
欲结京，乃言熙宁故事，尝除学士，不必前两府，因请用京，故有是命。
</p><p>
圣瑞皇太妃硃氏薨，追尊为皇太后，上谥曰钦成。
</p><p>
追封孔鲤为泗水侯，孔亻及为沂水侯。
</p><p>
三月，丁巳，奉安哲宗神御于景灵西宫宝庆殿；戊午，诣宫行礼。
</p><p>
辛酉，以兵部侍郎邹浩为宝文阁待制、知江陵府，以浩乞补外也。寻改知杭州。
</p><p>
甲戌，以知大名府蔡京为翰林学士承旨，兼修国史。
</p><p>
是月，辽地大寒，冰复合。
</p><p>
夏，四月，丙戌，诏权吏部侍郎张商英落权字。
</p><p>
辽主命北院枢密使耶律阿苏、同知北院枢密萧德勒岱治伊逊之党，有司泄泄，
莫以为意，久之始具狱。辛亥，命诛伊逊党，徙其子孙于边，发伊逊、张孝杰、萧
德哩特、萧锡沙之墓，剖棺戮尸，以其家属分赐被杀之家。
</p><p>
时阿苏纳贿，多出奸党之罪，德勒岱不能制，亦附会之。萧达和克亲害太子，
亦得以贿免。御史中丞耶律实埒上书曰：“臣前为奸臣所陷，斥窜边郡，幸蒙召用，
不敢隐默。恩赏明则贤者劝，刑罚当则奸人消，二者既举，天下不劳而治。伏见耶
律伊逊，身出寒微，位居枢要，窃权肆恶，不胜名状，蔽先帝之明，诬陷顺圣，构
害忠谠，败国罔上，自古所无。赖庙社之休，陛下获纂成业，积年之冤，一旦洗雪，
正陛下英断克成孝道之秋，如萧德哩特，实伊逊之党，耶律哈噜亦不为早辨，赖陛
下之明，遂正其罪。臣见陛下多疑，故有司顾望，不切推问。伊逊在先帝朝，权宠
无比，先帝若以顺考为实，则伊逊为功臣，陛下岂得立邪！先帝黜逐嬖后，诏陛下
在左右，是亦悔前非也。今灵骨未获，而求之不切。传曰：‘圣人之德，无加于孝。’
昔唐德宗因乱失母，思慕悲伤，孝道益著。周公诛飞廉、恶来，天下大悦。今逆党
未除，大冤不报，上无以慰顺考之灵，下无以释天下之愤，怨气上结，水旱为沴。
愿陛下下明诏，求顺考之瘗所，尽收奸党，以正邦宪，快四方忠义之心，昭国家赏
罚之用，然后致治之道，可得而举矣。谨别录顺圣升遐及伊逊等事，昧死以闻。”
书奉，不报。
</p><p>
五月，丁巳，荧惑入斗。
</p><p>
庚申，尚书右仆射韩忠彦罢。忠彦为相，召还流人，进用忠谠之士，于是张庭
坚、陈瓘、邹浩、龚夬、江公望、常安民、任伯雨、陈次升、陈君锡、张舜民等皆
居台谏，翕然称为得人，然与曾布不协。至是左司谏吴材、右正言王能甫希布意，
论忠彦变神考之法度，逐神考之人材，遂以观文殿大学士出知大名府。
</p><p>
乙丑，臣僚上言：“神考在位凡十有九年，所作法度，皆本先王。元祐党人秉
政，紊乱殆尽，朋奸罔上，更倡迭和者，皆神考之罪人也。绍圣追复，虽已窜逐，
陛下即位，仁德涵养，使之自新，一旦牵复，不以其渐，内外相应，浸以滋蔓，为
害弥甚。今奸党姓名具在，文案甚明，有议法者，有行法者，有为之倡者，有从而
和者，罪有轻重，情有浅深，使有司条析区别行遣，使各当其罪，数日可毕。伏望
早赐施行。”
</p><p>
诏：“知河南府安焘、知润州王觌、知越州丰稷、知颍昌府陈次升，并夺职；
知应天府吕仲甫，落职；故资政殿大学士李清臣，夺职，追所赠官并例外所得恩例。”
</p><p>
吏部侍郎张商英改刑部侍郎兼同修国史；寻又兼侍读。
</p><p>
庚午，臣僚上言：“先朝贬斥司马光等，异议害政，播告中外，天下共知。方
陛下即位之初，未及专揽万机，当国之臣，不能公平心意，检会事状，详具进呈，
以次牵复，今日再招人言，遂至烦紊。伏望陛下明谕执政大臣，使公共参议，详酌
事体，原轻重之情，定大小之罪，上禀圣裁，特赐行遣。如显有欺君负国之实迹，
自宜放弃，不足收恤。其间亦有干连牵挂，偏执愚见，情非奸诬者，乞依近年普博
之恩，使有自新之路，则天下之气平，而纷纷之论息矣。”
</p><p>
乙亥，诏：“故追复太子太保司马光、吕公著，太师文彦博，光禄大夫吕大防，
太中大夫刘挚，右中散大夫梁焘，朝奉郎王岩叟、苏轼，各从裁减，追复一官，其
元追复官告并缴纳。王存、郑雍、傅尧俞、赵瞻、赵禼、孙升、孔文仲、硃光庭、
秦观、张茂则、范纯仁、韩维、苏辙、范纯粹、吴安诗、范纯礼、陈次升、韩川、
张耒、吕希哲、刘唐老、欧陽棐、孔平仲、毕仲游、徐常、黄庭坚、晁补之、韩跂、
王巩、刘当时、常安民、王隐、张保、汪衍、余爽、汤戫、郑侠、常立、程颐、张
巽等四十人，行遣轻重有差。唯孙固为神考潜邸人，已复职名及赠官，免追夺。任
伯雨、陈祐、张庭坚、商倚等，并送吏部，令在外指射差遣。陈瓘、龚夬并予祠。”
其司马光等责词，皆曾布所草定也。又诏：“应元祐并元符今来责降人韩忠彦曾任
宰臣，安焘系前执政，王觌、丰稷见任侍从外，苏辙、范纯礼、刘奉世等五十七人，
令并三省籍记，不得与在京差遣。”
</p><p>
后苑欲增葺殿宇，内侍有请以金箔为饰者，计用五十六万七千，帝曰：“用金
为箔，以饰土木，一坏不可复收，甚无谓也。”诏黜之。
</p><p>
丙子，诏：“应元祐以来及元符末未尝以朋比附会得罪者，除已施行外，自今
以往，一切释而不问，在言责者亦勿复辄言。”
</p><p>
己卯，尚书左丞陆佃罢。佃执政，与曾布比，而持论多近恕，每欲参用元祐人
才，尤恶奔竞，尝曰：“天下多事，须不次用人。苟安宁时，人才无大相远，当以
资历序进，少缓之，则士知自重矣。”又曰：“今天下之势，如人大病向愈，当以
药饵辅养之，须其平安。苟为轻事改作，是使之骑射也。”朝议欲更惩元祐馀党，
佃言不宜穷治。或言佃名在党籍，不欲穷治，正恐自及耳，遂出知定州。
</p><p>
庚辰，以许将为门下侍郎，温益为中书侍郎，翰林学士承旨蔡京为尚书左丞，
吏部尚书赵挺之为尚书右丞。
</p><p>
京素与屯田员外郎孙鼛善，鼛尝曰：“蔡子，贵人也，然才不胜德，恐诒天下
忧。”及是，京谓鼛曰：“我若用于天子，愿助我。”鼛曰：“公诚能谨守祖宗之
法，以正论辅人主，示节俭以先百吏，而绝口不言兵，天下幸甚。”京默然。
</p><p>
挺之为中丞，与曾布比，建议绍述，排击元祐诸贤，由是进居政府。
</p><p>
六月，己丑，祔钦成皇后神主于太庙。
</p><p>
辛卯，左司谏王能甫言：“曾诚家富于财，目为青钱学士，乞罢其史官。”左
正言吴材言：“史官王防，在元丰勒停，又以诉理得罪，兼无出身，当罢。”是日，
曾布独对，言：“吴材缘引吕惠卿、蹇序辰等，议论不胜；王能甫乃吴安持婿，近
日以安持追削职名；皆挟私怨，故以此攻曾诚、王防，欲中伤臣耳。”帝曰：“彼
责在蔡京，不干卿事。”布曰：“臣亦知此二人乃京所荐，但以臣门下士为言路所
攻，则谓臣必摇动。小人用意如此，臣实不安。方元祐之人布满朝廷，臣一身与众
人为敌，是时助臣者唯此三数人。今元祐之党方去，而言者乃欲斥逐此等，是为元
祐人报怨耳。”帝矍然。布因言：“张商英亦章惇门下士，王沩之乃其婿，议论之
际，多与惇为比，故商英力称引范致虚及吴材，乃其志趋同耳。若有所陈，愿陛下
加察。”
</p><p>
壬辰，减西京、河陽、郑州囚罪一等，民缘山陵役者蠲其赋。
</p><p>
辽主以雨罢猎，驻散水原。
</p><p>
癸卯，诏：“六曹尚书有事奏陈，许独员上殿。”
</p><p>
丁未，辽南院大王慎嘉努致仕。
</p><p>
己酉，太白昼见。
</p><p>
壬子，改渝州为恭州。
</p><p>
癸丑，诏仿《唐六典》修神宗所定官制。
</p><p>
封伯夷为清惠侯，叔齐为仁惠侯。
</p><p>
闰月，甲寅朔，更名哲宗神御殿曰重光。
</p><p>
己未，以提举洞霄宫吕惠卿为观文殿学士、知杭州，寻改扬州。
</p><p>
庚申，辽策试贤良。礼部郎中刘辉对策，多中时病，擢史馆修撰。辉善属文，
疏简有远略，时称得人。未见，卒。
</p><p>
辛酉，殿中侍御史钱遹言：“尚书右仆射曾布，力援元祐之奸党，分列要涂；
陰挤绍圣之忠贤，远投散地。挈提姻娅，骤致美官；汲引儇浮，盗窃名器。爱婿交
通乎近习，诸子邀结乎搢绅，造请辐凑其门，苞苴日盈私室，呼吸立成祸福，喜怒
遽变炎凉。钩致齐人之窾言，欲破绍圣之信史；曲徇法家之谬说，轻改垂世之典刑。
为臣不忠，莫大于此。况日食、地震、星变、旱灾，岂盛时常度之或愆，乃柄臣不
公之所召。欲乞早正典刑，慰中外之望。”于是布连上章乞罪。
</p><p>
壬戌，诏布为观文殿大学士、知润州。
</p><p>
布于元符末，欲以元祐兼绍圣而行，故力排蔡京，逐出之。至崇宁初，知帝意
有所向，又欲力排韩忠彦而专其政。无何，京已为右丞，大与布异。会布拟陈祐甫
为户部侍郎，京于榻前奏曰：“爵禄者，陛下之爵禄，奈何使宰相私其亲！”曾布
婿陈迪，祐甫之子也。布忿然争辨，久之，声色稍厉，温益叱之曰：“曾布，上前
安得失礼！”帝不悦而罢。御史遂攻之，言：“布与韩忠彦、李清臣交通为私，使
其子婿吴则礼、外甥婿高茂华往来计议，共成元祐之党。暨登相位，复与清臣析交
离党，日夜争胜，遂揽天下之权，皆归于已，而怨望之心逞矣。故不及半月，首罢
市易，中外之人，望风希指，变法之论，相因而至。于是范纯粹乞差衙前，以害神
考之免役；李夷行乞复诗赋，以害神考之经术。又力引王古为户部尚书，王觌为御
史中丞，二人者，元祐之党也，而用以掌开阖敛散之权，定是非可否之论，岂非败
坏神考之法度乎！”于是更诏布落职，提举明道宫，太平州居住。
</p><p>
以刑部侍郎张商英为翰林学士。
</p><p>
甲子，诏：“诸路州县官有治绩最著者，命两司、帅臣各举一人。”
</p><p>
丙寅，宝文阁待制、知杭州邹浩，改知越州。
</p><p>
辛未，诏曰：“朕仰唯哲宗皇帝元符之末，是生越王，奸人造非，谓非后出。
比阅诸僚旧疏，适见椒房诉章，载加考详，咸有显证。其时两宫亲临抚视，嫔御执
事在旁，缘何外人得入宫禁杀母取子，实为不根。为人之弟，继体承祧，岂使沽名
之贼臣，重害友恭之大义。诋诬欺罔，罪莫大焉！邹浩可重行黜责，以戒为臣之不
忠者。仍检会邹浩元奏札子，并元符皇后诉章，宣示中外。”
</p><p>
初，浩以谏立后被谪，章留中不下。元符末，还朝，入见，帝首及谏立后事，
奖叹再三，问：“谏草安在？”对曰：“焚之矣。”退，告陈瓘，瓘曰：“祸其在
此乎！异时奸人妄出一缄，则不可辨矣。”及蔡京用事，忌浩，欲挤之，果使其党
伪为浩奏，言刘后杀卓氏而夺其子，且多狂妄指斥语，复伪为元符皇后上皇太后表，
流布中外。帝见之，大怒，遂下诏治浩之罪，贬衡州别驾，永州安置。京又使其党
为元符皇后撰谢表以上，诏并送史官。
</p><p>
浩初除谏职，入白其母张曰：“有言责者不可默，恐或以是诒亲忧。”母曰：
“儿能报国，我顾何忧！”及浩两被窜责，母不易初意，人称其贤。
</p><p>
壬申，辽降惠妃萧氏为庶人，幽于宜州，诸弟没入兴圣宫。
</p><p>
辽方治耶律伊逊之党，其首恶既以贿免，而蔓引转及无辜。御史知杂事左企弓
为辨析其冤，警巡使马人望，奉命推究，处以平心，所活甚众。
</p><p>
戊寅，知江宁府邓祐甫，乞以府学所建王安石祠堂著祀典，从之。
</p><p>
壬午，追贬李清臣为武安军节度副使。
</p><p>
癸未，诏：“监司、帅臣，于本路小使臣以上及亲民官内，有智谋勇略可备将
帅者，各举一人。”</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/xuzizhitongjian/86732.html' class='pagedaohang'>【上一篇】<i>:卷第八十八 【宋纪八十八】</i></a></span><span class="tomenu"><a href="https://ChineseBooks.github.io/shishu/xuzizhitongjian/" title="续资治通鉴" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/xuzizhitongjian/86730.html' class='pagedaohang'>【下一篇】<i>：卷第八十六 【宋纪八十六】</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>