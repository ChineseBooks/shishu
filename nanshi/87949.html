<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>南史_卷06	梁本纪上第六</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/nanshi/">南史</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/nanshi/'>南史</a> > </div>
<div class="kind">
  <h1 class="h11">卷06	梁本纪上第六</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/nanshi/87950.html' class='pagedaohang'>【上一篇】<i>:卷07	梁本纪中第七</i></a></span><span class="tomenu"><a href="https://ChineseBooks.github.io/shishu/nanshi/" title="南史" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/nanshi/87948.html' class='pagedaohang'>【下一篇】<i>：卷05	齐本纪下第五</i></a></span>
</ul>
<div class="articleContent" id="articleContent"> <p>
梁高祖武皇帝讳衍，字叔达，小字练儿，南兰陵中都里人，
姓萧氏，与齐同承淮陰令整。整生皇高祖辖，位济陰太守。辖
生皇曾祖副子，位州治中从事。副子生皇祖道赐，位南台治书
侍御史。道赐生皇考，讳顺之，字文纬，于齐高帝爲始族弟。
</p><p>
皇考外甚清和，而内怀英气，与齐高少而款狎。尝共登金
牛山，路侧有枯骨纵横，齐高谓皇考曰：“周文王以来几年，
当复有掩此枯骨者乎？”言之懔然动色。皇考由此知齐高有大
志，常相随逐。齐高每外讨，皇考常爲军副。及北讨，薛索儿
夜遣人入营，提刀径至齐高眠床，皇考手刃之。频爲齐高镇军
司马、长史。时宋帝昏虐，齐高谋出外，皇考以爲一旦奔亡，
则危几不测，不如因人之欲，行伊、霍之事，齐高深然之。历
黄门郎，安西长史，吴郡内史，所经皆着名。吴郡张绪常称：
“文武兼资，有德有行，吾敬萧顺之。”袁粲之据石头，黄回
与之通谋，皇考闻难作，率家兵据朱雀桥，回觇人还告曰 ：
“朱雀桥南一长者，英威毅然，坐胡床南向。”回曰：“萧顺之
也。”遂不敢出。时微皇考，石头几不据矣。及齐高创造皇业，
推锋决胜，莫不垂拱仰成焉。齐建元末，齐高从容谓皇考曰：
“当令阿玉解扬州相授。”玉，豫章王嶷小名也。齐武帝在东
宫，皇考尝问讯，及退，齐武指皇考谓嶷曰：“非此翁，吾徒
无以致今日。”及即位，深相忌惮，故不居台辅。以参豫佐命，
封临湘县侯。历位侍中，卫尉，太子詹事，领军将军，丹陽尹，
赠镇北将军，諡曰懿。
</p><p>
帝以宋孝武大明八年岁次甲辰生于秣陵县同夏里三桥宅。
初，皇妣张氏尝梦抱日，已而有娠，遂産帝。帝生而有异光，
状貌殊特，日角龙顔，重岳虎顾，舌文八字，项有浮扁，身映
日无影，两骻骈骨，项上隆起，有文在右手曰“武”。帝爲儿
时，能蹈空而行。及长，博学多通，好筹略，有文武才干。所
居室中，常若云气，人或遇者，体辄肃然。
</p><p>
初爲卫军王俭东合祭酒，俭一见深相器异，请爲户曹属。
谓庐江何宪曰：“此萧郎三十内当作侍中，出此则贵不可言。”
竟陵王子良开西邸，招文学，帝与沈约、谢朓、王融、萧琛、
范云、任昉、陆倕等并游焉，号曰“八友”。融俊爽，识鉴过
人，尤敬异帝，每谓所亲曰：“宰制天下，必在此人。”累迁
随王镇西谘议参军。行经牛渚，逢风，入泊龙渎，有一老人谓
帝曰：“君龙行虎步，相不可言，天下方乱，安之者其在君乎？”
问其名氏，忽然不见。寻以皇考艰去职，归建邺。
</p><p>
及齐武帝不豫，竟陵王子良以帝及兄懿、王融、刘绘、王
思远、顾暠之、范云等爲帐内军主。融欲因帝晏驾立子良，帝
曰：“夫立非常之事，必待非常之人，融才非负图，视其败也。”
范云曰：“忧国家者，惟有王中书。”帝曰：“忧国欲爲周、
召？欲爲竖、刁邪？”懿曰：“直哉史鱼，何其木强也！”
</p><p>
初，皇考之薨，不得志，事见齐鱼复侯传。至是，郁林失
德，齐明帝作辅，将爲废立计，帝欲助齐明，倾齐武之嗣，以
雪心耻，齐明亦知之，每与帝谋。时齐明将追随王，恐不从，
又以王敬则在会稽，恐爲变，以问帝。帝曰：“随王虽有美名，
其实庸劣，既无智谋之士，爪牙惟仗司马垣历生、武陵太守卞
白龙耳。此并惟利是与，若啖以显职，无不载驰。随王止须折
简耳。敬则志安江东，穷其富贵，宜选美女以娱其心。”齐明
曰：“亦吾意也。”即征历生爲太子左卫率，白龙游击将军，
并至。续召随王至都，赐自尽。
</p><p>
豫州刺史崔慧景既齐武旧臣，不自安，齐明忧之，乃起帝
镇寿陽，外声备魏，实防慧景。师次长濑，慧景惧罪，白服来
迎，帝抚而宥之。将军房伯玉、徐玄庆并曰：“慧景反迹既彰，
实是见贼，我曹武将，譬如韝上鹰，将军一言见命，便即制之。”
帝笑曰：“其如掌中婴儿，杀之不武。”于是曲意和释之，慧
景遂安。隆昌元年，拜中书侍郎，迁黄门侍郎。
</p><p>
建武二年，魏将王肃、刘昶攻司州刺史萧诞甚急，齐明遣
左卫将军王广之赴救，帝爲偏帅隶广之。行次熨斗洲，有人长
八尺馀，容貌衣冠皓然皆白，缘江呼曰：“萧王大贵。”帝既
屡有征祥，心益自负。时去诞百里，衆军以魏军盛，莫敢前。
帝欲大振威略，谓诸将曰：“今屯下梁之城，塞凿岘之险，守
雉脚之路，据贤首之山，以通西关，以临贼垒，三方掎角，出
其不备，破贼必矣。”广之等不从。后遣徐玄庆进据贤首山，
魏绝其粮道，衆惧，莫敢援之，惟帝独奋请先进。于是广之益
帝精甲，衔枚夜前。失道，望见如持两炬者，随之果得道，径
上贤首山，广之军因得前。魏军来胁，帝坚壁不进。时王肃自
攻城，一鼓而退，刘昶有疑心，帝因与书，间成其隙。一旦，
有风从西北起，阵云随之来，当肃营，寻而风回云转，还向西
北，帝曰：“此所谓归气，魏师遁矣。”令军中曰：“望麾而
进，听鼓而动。”肃乃倾壁十万，阵于水北，帝扬麾鼓噪，响
振山谷，敢死之士，执短兵先登，长戟翼之。城中见援至，因
出军攻魏栅，魏军表里受敌，因大崩。肃、昶单骑走，斩获千
计，流血绛野。得肃、昶巾箱中魏帝敕曰：“闻萧衍善用兵，
勿与争锋，待吾至；若能禽此人，则江东吾有也。”以功封建
陽县男。
</p><p>
寻爲司州刺史。有沙门自称僧恽，谓帝曰：“君项有伏龙，
非人臣也。”复求，莫知所之。帝在州，甚有威名。尝有人饷
马，帝不受，饷者密以马系斋柱而去。帝出见马，答书殷勤，
缚之马首，令人驱出城外，马自还。还都爲太子中庶子，领四
厢直。出镇石头。齐明性猜忌，帝避时嫌，解遣部曲，常乘折
角小牛车。齐明每称帝清俭，勖励朝臣。
</p><p>
四年，魏孝文帝自率大衆逼雍州，刺史曹武度沔守樊城，
武旧齐武腹心，齐明忌之，欲使后弟刘暄爲雍州，暄不愿出外，
因江祏得留。齐明帝拟帝雍州，受密旨出顿，声爲军事发遣。
又命五兵尚书崔慧景、征南将军陈显达相续援襄陽。慧景与帝
进行邓城，魏孝文帅十余万骑奄至，慧景引退，帝止之，不从，
于是大败。帝帅衆拒战，独得全军。及魏军退，以帝爲辅国将
军，监雍州事。
</p><p>
先是，雍州相传樊城有王气，至是谣言更甚。及齐明崩，
遗诏以帝爲都督、雍州刺史。时扬州刺史始安王遥光、尚书令
徐孝嗣、右仆射江祏、右将军萧坦之、侍中江祀、卫尉刘暄更
直内省，分日帖敕，世所谓“六贵”。又有御刀茹法珍、梅虫
儿、丰勇之等八人，号爲“八要”，及舍人王咺之等四十馀人，
皆口擅王言，权行国宪。帝谓张弘策曰：“政出多门，乱其阶
矣。当今避祸，惟有此地，勤行仁义，可坐作西伯；但诸弟在
都，恐离时患，须与益州图之耳。”时上长兄懿罢益州还，仍
行郢州事，乃使弘策诣郢，陈计于懿，语在懿传。言既不从，
弘策还，帝乃召弟伟及憺，是岁至襄陽。乃潜造器械，多伐竹
木，沈于檀溪，密爲舟装之备。时帝所住斋常有气，五色回转，
状若蟠龙。季秋出九日台，忽暴风起，烟尘四合，帝所居独白
日清朗，其上紫云腾起，形如伞扒，望者莫不异焉。
</p><p>
寻而大臣相次诛戮。永元二年冬，懿又被害。信至，帝密
召长史王茂、中兵吕僧珍、别驾柳庆远、功曹史吉士瞻等谋之。
既定，以十一月乙巳召僚佐集于听事，告以举兵。是日建牙，
出檀溪竹木装舸舰，旬日大办。百姓愿从者，得铁马五千匹，
甲士三万人。
</p><p>
先是，东昏以刘山陽爲巴西太守，使过荆州就行事萧颖胄
以袭襄陽。帝知其谋，乃遣参军王天武、庞庆国诣江陵，遍与
州府人书论军事。天武既发，帝谓谘议参军张弘策曰：“今日
天武坐收天下矣。荆州得天武至，必回遑无计，若不见同，取
之如拾地芥耳。断三峡，据巴、蜀，分兵定湘中，便全有上流。
以此威声，临九派，断彭蠡，传檄江南，风之靡草，不足比也，
政小引日月耳。江陵本惮襄陽人，加唇亡齿寒，必不孤立，宁
得不闇见同邪。挟荆、雍之兵，扫定东夏，韩、白重出，不能
爲计，况以无算之昏主，役御刀应敕之徒哉。”及山陽至巴陵，
帝复令天武齎书与颖胄兄弟。去后，帝谓张弘策曰：“用兵之
道，攻心爲上，攻城次之；心战爲上，兵战次之，今日是也。
近遣天武往州府，人皆有书，今段止有两封，与行事兄弟，云
‘一二天武口具 ’。及问天武，口无所说。天武是行事心膂，
彼闻必谓行事与天武共隐其事，则人人生疑。山陽惑于衆口，
判相嫌贰，则行事进退无以自明，是驰两空函定一州矣。”山
陽至江安，闻之，果疑不上。柳忱劝斩天武，送首山陽，颖胄
乃谓天武曰：“天下之事，县之在卿，今就卿借头，以诈山陽；
昔樊于期亦以头借荆轲。”于是斩之，送首山陽，山陽信之，
驰入城，将踰阈，县门发，折其车辕，投车而走，中兵参军陈
秀拔戟逐之，斩于门外，传首于帝。仍以南康王尊号之议来告，
且曰：“时有未利，当须来年二月。遽便进兵，恐非庙算。”
帝答曰：“今坐甲十万，粮用自竭，若顿兵十旬，必生悔吝。
且太白出西方，仗义而动，天时人谋，有何不利？昔武王伐纣，
行逆太岁，复须待年月乎？”竟陵太守曹景宗遣杜思冲劝帝迎
南康，都襄陽，待正尊号，帝不从。王茂又私于张弘策曰 ：
“今以南康置人手中，彼挟天子以令诸侯，节下前去爲人所使，
此岂岁寒之计。”弘策言之于帝，帝曰：“若前途大事不捷，
故自兰艾同焚；若功业克建，谁敢不从？岂是碌碌受人处分！
“于沔南立新野郡，以集新附。
</p><p>
三年二月，南康王爲相国，以帝爲征东将军。戊申，帝发
襄陽。自冬积霰，至是开霁，士卒咸悦。帝遂留弟伟守襄陽城，
谓曰：“当置心于襄陽人腹中，推诚信之，勿有疑也。天下一
家，乃当相见。”遂移檄建邺，阐扬威武。及至竟陵，命长史
王茂与太守曹景宗爲前军，中兵参军张法安守竟陵城。茂、景
宗帅衆济岸，进顿九里。其日，郢州刺史张冲迎战，茂等大破
之。荆州遣冠军将军邓元起、军主王世兴、田安等会大军于夏
口。帝筑汉口城以守鲁山，命水军主张惠绍、朱思远等游遏中
江，绝郢、鲁二城信使。时张冲死，其衆推军主薛元嗣及冲长
史程茂爲主。
</p><p>
三月乙巳，南康王即帝位于江陵。遥废东昏爲涪陵王，以
帝爲尚书左仆射，加征东大将军、都督征讨诸军，假黄钺。西
台又遣冠军将军萧颖达领兵来会。四月，帝出沔，命王茂、萧
颖达等逼郢城。五月己酉，帝移屯汉南。是日，有紫云如盖，
荫于垒幕。甲寅，东昏遣甯朔将军吴子陽、光子衿等十三军救
郢州，进据巴口。七月，帝命王茂帅军主曹仲宗、康绚、武会
超等潜师袭加湖，将逼子陽。水涸不通舰，子衿喜。其夜流星
坠其城，四更中无雨而水暴长，衆军乘流齐进，鼓噪攻之，俄
而大溃，子陽等窜走，衆尽溺于江，王茂虏其馀而旋。郢、鲁
二城相视夺气。
</p><p>
先是，东昏遣冠军将军陈伯之镇江州，爲子陽等声援。帝
谓诸将曰：“夫征讨未必须实力，所听威声耳。今加湖之败，
谁不讋服。陈武牙即伯之之子，狼狈奔归，彼间人情，理当凶
惧。我谓九江传檄可定也。”因命搜所获俘囚，得伯之幢主苏
隆之，厚加赏赐，使致命焉。
</p><p>
戊午，鲁山城主孙乐祖降。己未夜，郢城有数百毛人踰堞
且泣，因投黄鹄矶，盖城之精也。及旦，其城主程茂、薛元嗣
遣参军朱晓求降。帝谓曰：“城中自可不识天命，何意恒骂？
“晓曰：“明公未之思耳，桀犬何尝不吠尧。”初，郢城之闭，
将佐文武男女口十余万人，疾疫流肿死者十七八。及城开，帝
并加隐恤，其死者命给棺槥。
</p><p>
东昏闻郢城没，乃爲城守计，简二尚方二冶囚徒以配军。
其不可活者，于朱雀门内日斩百馀人。尚书令王亮苦谏，不从。
陈伯之遣苏隆之反命，求未便进军。帝曰：“伯之此言，意怀
首鼠，可及其犹豫逼之。”乃命邓元起即日沿流。八月，天子
遣兼黄门郎苏回劳军。帝登舟，命诸军以次进路，留上庸太守
韦叡守郢城，行州事。邓元起将至寻陽，陈伯之犹惧，乃收兵
退保湖口，留其子武牙守盆城。及帝至，乃束甲请罪。
</p><p>
九月，天子诏帝平定东夏，以便宜从事。前军之次芜湖，
南豫州刺史申胄弃姑孰走，至是大军进据之。自发雍州，帝所
乘舰恒有两龙导引，左右莫不见者。缘道奉迎百姓，皆如挟纩。
仍遣曹景宗、萧颖达领马步进顿江宁。东昏遣征虏将军李居士
迎战，景宗击走之。于是王茂、邓元起、吕僧珍进据赤鼻逻，
曹景宗、陈伯之爲游兵。是日，新亭城主江道林率兵出战，衆
军禽之于阵。大军次新林，建康士庶倾都而至，送款或以血爲
书。命王茂进据越城，曹景宗据皁荚桥，邓元起据道士墩，陈
伯之据篱门。道林馀衆退屯航南，迫之，因复散走，退保朱雀，
凭淮自固。时李居士犹据新亭垒，请东昏烧南岸邑屋，以开战
场。自大航以西，新亭以北，荡然矣。
</p><p>
十月，东昏石头军主朱僧勇归降。东昏又遣征虏将军王珍
国列阵于航南大路，悉配精手利器，尚十余万，Yan人王伥子持
白虎幡督诸军。王茂、曹景宗等掎角奔之，珍国之衆，一时土
崩。衆军追至宣陽门，李居士以新亭垒，徐元瑜以东府城降，
石头、白下诸军并宵溃。壬午，帝镇石头，命衆军围六门。东
昏悉焚门内，驱逼营署官府并入城，有衆二十万。青州刺史桓
和紿东昏出战，因降。先是，俗语谓密相欺变者爲“和欺”。
于是虫儿、法珍等曰：“今日败于桓和，可谓和欺矣。”帝命
诸军筑长围。
</p><p>
初，衆军既逼，东昏遣军主左僧庆镇京口，常僧景镇广陵，
李叔献屯瓜步。及申胄自姑孰奔归，又使屯破墩，以爲东北声
援。至是帝遣晓喻，并降。帝乃遣弟辅国将军秀镇京口，辅国
将军恢屯破墩，从弟甯朔将军景镇广陵。吴郡太守蔡夤弃郡赴
降。
</p><p>
十二月丙寅，兼卫尉张稷、北徐州刺史王珍国斩东昏，其
夜以黄油裹首送军。帝命吕僧珍、张弥勒兵封府库及图籍。帝
乃入，收嬖妾潘妃诛之，及凶党王咺之以下四十八人属吏，以
宫女二千人，分赉将士。宣德皇后令追废涪陵王爲东昏侯，授
帝中书监、大司马、录尚书、骠骑大将军、都督、扬州刺史，
封建安郡公，食邑万户，给班剑四十人，黄钺、侍中、征讨诸
军事并如故。依晋武陵王遵承制故事，百僚致敬。己卯，帝入
屯阅武堂，下令大赦。丙戌，入镇殿内。是日，凤皇集建邺。
又下令：“凡昏制谬赋、婬刑滥役，外可详检前源，悉皆除荡。
其主守散失，诸所损耗，精立科条，咸从原例。”丁亥，遣豫
州刺史李元履以兵五千慰劳东方十二郡。
</p><p>
二年正月辛卯，下令：“通检尚书衆曹东昏时诸诤讼失理
及主者淹停不时施行者，精加讯辩，依事议奏。其义师临阵致
命，疾病死亡者，并加葬敛，收恤遗孤。”甲午，天子遣兼侍
中席阐文、兼黄门侍郎乐法才慰劳都下。追赠皇祖散骑常侍、
左光禄大夫，皇考侍中、丞相。乙未，下令：“朱雀之捷，逆
徒送死者，特许家人殡葬；若无亲属，或有贫苦，二县长尉即
爲埋掩。建康城内不达天命，自取沦灭，亦同此科。”又下令
减损浮费，自非奉粢盛，修绂冕，习礼乐之容，缮甲兵之备，
此外一皆禁绝。御府中署，量宜罢省，命外详爲条格。
</p><p>
戊戌，宣德皇后临朝，入居内殿，拜帝大司马，解承制，
百僚致敬如前。壬寅，诏进帝都督中外诸军事，剑履上殿，入
朝不趋，赞拜不名，加前后部羽葆、鼓吹，置左右长史、司马、
从事中郎、掾、属各四人，并依旧辟士，馀并如故。甲寅，齐
帝进帝位相国，总百揆，封十郡爲梁公，备九锡之礼，加远游
冠，绿綟绶，位在诸王上。策曰：
</p><p>
上天不造，难锺皇室，世祖以休明早崩，世宗以仁德不嗣。
高宗袭统，宸居弗永，虽夙夜劬劳，而隆平不洽。嗣君昏暴，
书契弗睹，朝权国柄，委之群孽，剿戮忠贤，诛残台辅，含冤
抱痛，噍类靡馀。公藉昏明之期，因兆庶之愿，爰率群后，翊
成中兴，宗社之危已固，天人之望允塞，此实公纽我绝纲，大
造皇家者也。
</p><p>
永明季年，边隙大啓，荆河连率，招引戎荒。公受言本朝，
轻兵赴袭，排危冒险，刚柔递用，坦然一方，还成藩服，此又
公之功也。在昔隆昌，洪基已谢，高宗虑深社稷，将行权道。
公定策帷帐，激扬大节，废帝立王，谋猷深着，此又公之功也。
建武阐业，厥猷虽远，戎狄内侵，凭陵关塞，司部危逼，沦陷
指期。公总兵外讨，卷甲长骛，焚庐毁帐，胡哭言归，此又公
之功也。樊、汉阽切，羽书续至。公星言鞠旅，禀命徂征，拯
我边危，重获安堵，此又公之功也。汉南迥弱，咫尺勍寇。公
作藩爰始，因资靡托，练兵训卒，搜狩有序，俾我危城，翻爲
强镇，此又公之功也。永元纪号，瞻乌已及，虽废昏有典，而
伊、霍难行。公首建大策，爰立明圣，义踰邑纶，勋高代入，
此又公之功也。文王之风，虽被江、汉，京邑蠢蠢，湮爲洪流。
公投袂万里，事惟拯溺，义声所覃，无思不韪，此又公之功也。
鲁城、夏汭，梗据中流，乘山置垒，萦川自固。公御此乌集，
陵兹地险，费无遗矢，战未穷兵，践华之固，相望俱拔，此又
公之功也。惟此群凶，同恶相济，缘江负险，蚁聚加湖。桴旝
一临，应时褫溃，此又公之功也。奸孽震皇，复怀举斧，畜兵
九派，用拟勤王。公棱威直指，势踰风电，旌旆小临，全州稽
服，此又公之功也。姑孰冲要，密迩京畿，凶徒炽聚，断塞津
路。公兵威所震，望旗自骇，此又公之功也。群竖倡狂，志在
借一，豕突淮涘，武骑如云。公爰命英勇，因机骋锐，气冠阪
泉，势踰洹水，此又公之功也。琅邪、石首，襟带岨固，新垒、
东墉，金汤是埒，凭险作守，兵食兼资，风激电骇，莫不震叠，
城复于隍，于是乎在，此又公之功也。独夫昏佷，凭城靡惧，
鼓锺鞺鞜，傲若有馀，狎是邪孽，忌斯冠冕，凶狡因之，将逞
孥戮。公奇谋密运，威略潜回，忠勇之徒，得申厥效，白旗宣
室，未之或比，此又公之功也。公有拯亿兆之勋，重之以明德。
爰初厉志，服道儒门，濯缨来仕，清猷映世。时运艰难，宗社
危殆，昆冈已燎，玉石同焚，驱率貔貅，抑扬霆电，义等南巢，
功齐牧野。若夫禹功寂寞，微管谁嗣，拯其将鱼，驱其袒发，
解兹乱网，理此棼丝，复礼衽席，反乐河海。永平故事，闻之
者叹息，司隶旧章，见之者陨涕，请我人命，还之斗极，悯悯
缙绅，重符戴天之庆，哀哀黔首，复蒙履地之恩，德踰于嵩、
岱，功邻于造物，超哉邈矣，越无得而言焉。
</p><p>
朕又闻之：畴庸命德，建侯作屏，咸用克固四维，永隆万
叶。是以二南流化，九伯斯征，王道淳洽，刑厝罔用。惟公经
纶天地，甯济区夏，道冠乎伊、稷，赏薄于桓、文，岂所以宪
章齐、鲁，长辔宇宙。敬惟前烈，朕甚惧焉。今进授相国，改
扬州刺史爲牧，以豫州之梁郡历陽、南徐州之义兴、扬州之淮
南宣城吴吴兴会稽新安东陽十郡，封公爲梁公，锡兹白土，苴
以白茅，爰定尔邦，用建冢社。在昔旦、奭，入居保佑，逮于
毕、毛，亦作卿士，任兼内外，礼实宜之。今命使持节、兼太
尉王亮授相国扬州牧印绶、梁公玺绂；使持节、兼司空王志授
梁公茅土，金虎符第一至第五左，竹使符第一至第十左。相国
位冠群后，任总百司，恒典彜数，宜与事革。其以相国总百揆，
去录尚书之号，上所假节、侍中貂蝉、中书监印、中外都督大
司马印绶、建安公印策，骠骑大将军如故。
</p><p>
又加公九锡，其敬听后命：
</p><p>
以公礼律兼修，刑德备举，哀矜折狱，罔不用情。是用锡
公大辂、戎辂各一，玄牡二驷。公劳心稼穑，念在人天，丕崇
务本，惟谷是宝。是用锡公兖冕之服，赤舄副焉。公鎔钧所被，
变风以雅，易俗陶人，载和邦国。是用锡公轩县之乐，六佾之
舞。公文德广覃，义声远洽，椎髻髽首，夷歌请吏。是用锡公
朱户以居。公扬清抑浊，官方有序，多士聿兴，棫朴流咏。是
用锡公纳陛以登。公正色御下，以身范物，式遏不虞，折冲惟
远。是用锡公虎贲之士三百人。公威同夏日，志清奸宄，放命
圮族，刑兹罔赦。是用锡公鈇钺各一。公跨蹑嵩溟，陵厉区宇，
譬诸日月，容光必至。是用锡公彤弓一、彤矢百，卢弓十、卢
矢千。公永言惟孝，至感通神，恭严祀典，祭有馀敬。是用锡
金秬鬯一卣，圭瓒副焉。梁国置丞相以下，一遵旧式。钦哉，
其敬循往策，祗服大礼，对扬天眷，用膺多福，以弘我太祖之
休命。帝固辞，府僚劝进，不许。
</p><p>
二月辛酉，府僚重请曰：“近以朝命蕴策，冒奏丹诚，奉
被还令，未蒙虚受，缙绅顒顒，深所未达。盖闻受金于府，通
人之弘致，高蹈海隅，匹夫之小节，是以履乘石而周公不以爲
疑，赠玉璜而太公不以爲让。况世哲继轨，先德在人，经纶草
昧，叹深微管，加以朱方之役，荆河是依，班师振旅，大造王
室，虽复累茧救宋，重胝存楚，居今观古，曾何足云。而惑甚
盗锺，功疑不赏，皇天后土，不胜其酷。是以玉马骏奔，表微
子之去，金板出地，告龙逄之冤。明公据鞍辍哭，厉三军之志，
独居掩涕，激义士之心，故能使海若登只，罄图效祉，山戎、
孤竹，束马景从，伐罪吊人，一匡静乱，匪叨天功，实勤濡足。
龟玉不毁，谁之功欤，独爲君子，将使伊、周何地。”于是始
受相国、梁公之命。命焚东昏婬奢异服六十二种于都街。齐帝
追赠梁公夫人爲梁国妃。
</p><p>
乙丑，南兖州队主陈文兴于宣武城内凿井，得玉镂骐驎、
金镂玉璧、水精环各二。又凤凰见建康县桐下里。宣德皇后称
美符瑞，归于相国府。丙寅，诏梁国依旧选诸要职，悉依天朝
之制。帝上表，以“前代选辟，皆立选簿，请自今选曹，精加
隐括，依旧立簿，使冠履无爽，名实不违，庶人识涯涘，造请
自息。且闻中间立格，甲族以二十登仕，后门以过立试吏，岂
所以弘奖风流，希向后进。此实巨蠹，尤宜刊革”。诏依表施
行。丙戌，诏进梁公爵爲王，以豫州之南谯庐江、江州之寻陽、
郢州之武昌西陽、南徐州之南琅邪南东海晋陵、扬州之临海永
嘉十郡益梁国，并前爲二十郡。其相国、扬州牧、骠骑大将军
如故。帝固辞，有诏断表。相国左长史王莹等率百僚敦请。
</p><p>
三月癸巳，受梁王之命。下令赦国内殊死以下，鳏寡孤独
不能自存者，赐谷五斛，府州所统亦同蠲荡。丙午，齐帝命帝
冕十有二旒，建天子旌旗，出警入跸，乘金根车，驾六马，备
五时副车，置旄头云罕，乐舞八佾，设锺虡宫县，王妃、王子、
王女爵命之号，一如旧仪。丙辰，齐帝下诏禅位，即安姑孰。
四月辛酉，宣德皇后令曰：“西诏至，帝宪章前代，敬禅
神器于梁，明可临轩，遣使恭授玺绂，未亡人便归于别宫。”
壬戌，策曰：
</p><p>
咨尔梁王，惟昔邃古之载，肇有生灵，皇雄、大庭之辟，
赫胥、尊卢之后，斯并龙图鸟迹以前，慌惚杳冥之世，固无得
而详焉。洎乎农、轩、炎、皞之代，放勋、重华之主，莫不以
大道君万姓，公器御八紘，居之如执朽索，去之若释重负，一
驾汾陽，便有窅然之志，暂适箕岭，即动让王之心。故知戴黄
屋、服玉玺，非所以示贵称尊，乘大辂、建旗旗，盖欲令归趣
有地。是故忘己而字兆庶，徇物而君四海。及于菁华内竭，畚
橇外劳，则抚兹归运，惟能是与。四百告终，有汉所以高揖，
黄德既谢，魏氏所以乐推。爰及晋、宋，亦弘斯典。我太祖握
河受历，应符啓运，二叶重光，三圣系轨。嗣君丧德，昏弃纪
度，毁紊天纲，雕绝地纽。是以谷满川枯，山飞鬼哭，七庙已
危，人神无主。惟王体兹上哲，明圣在躬，端冕而协邕熙，推
锋而拯涂炭，武功与日车并运，文教与鹏翼齐举。固以幽显宅
心，讴讼斯属；岂徒桴鼓播地，卿云丛天而已哉。至于昼睹争
明，夜飞枉矢，除旧之征必显，更姓之符允集。今便仰祗干象，
俯从人愿，敬禅神器，授帝位于尔躬。大祚告穷，天禄永终。
于戏，王允执其中，式遵前典，以副昊天之望，禋上帝而临亿
兆，格文祖而膺大业，以传无疆之祚，岂不盛与。并命玺书，
遣兼太保、中书监、兼尚书令王亮，兼太尉、中书令王志奉皇
帝玺绂，受终之礼，一依唐、虞故事。帝抗表陈让，表不获通。
于是齐百官豫章王元琳等八百一十九人，及梁台侍中范云等一
百一十七人，并上表劝进，帝谦让不受。是日，太史令蒋道秀
陈天文符谶六十四条，事并明着，群臣重表固请，乃从之。
天监元年夏四月丙寅，皇帝即位于南郊，设坛柴燎告天曰：
皇帝臣衍，敢用玄牡，昭告于皇皇后帝。
</p><p>
齐氏以历运斯既，否终则亨，钦若天应，以命于衍。夫任
是司牧，惟能是授，天命不于常，帝王非一族，唐谢虞受，汉
替魏升，爰及晋、宋，宪章在昔，咸以君德驭四海，元功子万
姓，故能大庇甿黎，光宅区宇。齐代云季，世主昏凶，狡焉群
慝，是崇是长，肆厥奸回暴乱，以播虐于我有邦，俾九服八荒
之内，连率岳牧之君，蹶角顿颡，匡救无术。衍投袂星言，推
锋万里，厉其挂冠之情，用拯兆庶之切，遂因时来，宰司邦国，
济物康世，实有厥劳。而晷纬呈祥，川岳效祉，代终之符既显，
革运之期已萃，殊俗百蛮，重译献款，人神远迩，罔不和会。
于是群公卿士，咸致厥诚，并以皇干降命，难以谦拒。衍自惟
匪德，辞不获遂，仰迫上玄之眷，俯惟亿兆之心，宸极不可久
旷，人神不可乏主，遂藉乐推，膺此嘉祚。以兹寡薄，临驭万
方，顾求夙志，永言祗惕。敬简元辰，恭兹大礼，升坛受禅，
告类上帝，克播休祉，以弘盛烈，式传厥后，用永保于我有梁，
惟明灵是飨。礼毕，有诏放观。
</p><p>
乃备法驾还建康宫，临太极前殿，大赦，改元，赐人爵二
级，文武位二等；鳏寡孤独不能自存者，人谷五斛；逋布、口
钱、宿责勿复收；其犯乡论清议、赃汙婬盗，一皆荡涤，洗除
前注，与之更始。封齐帝爲巴陵王，全食一郡，载天子旌旗，
乘五时副车，行齐正朔，郊祀天地，礼乐制度，皆用齐典。以
齐宣德皇后爲齐文帝妃，齐帝后王氏爲巴陵王妃，齐代王侯封
爵，悉皆降省，其效着艰难者，别有后命。惟宋汝陰王不在除
例。劫贼馀口没在台府者，悉皆蠲放。诸流徙之家，并听还本。
以兼尚书令王亮爲尚书令，兼尚书右仆射沈约爲尚书仆射。封
皇弟中护军宏爲临川王，南徐州刺史秀爲安成王，雍州刺史伟
爲建安王，左卫将军恢爲鄱陽王，荆州刺史憺爲始兴王。自郡
王以下，列爵爲县六等。皇弟、皇子封郡王，二千户；王之庶
子爲县侯，五百户，谓之诸侯；功臣爵邑无定科。凤凰集南兰
陵。
</p><p>
丁卯，诏凡后宫、乐府、西解、暴室诸如此例被幽逼者，
一皆放遣。若衰老不能自存者，官给廪食。戊辰，遗巴陵王钱
二百万，绢布各千疋，绵二千斤。车骑将军高丽王高云进号车
骑大将军，镇东大将军百济王馀太进号征东大将军，镇东大将
军倭王武进号征东大将军。己巳，巴陵王殂于姑孰，追諡爲齐
和帝，终礼一依故事。
</p><p>
庚午，诏分遣内侍，周省四方，观政听谣，访贤举滞。其
有田野不辟，狱讼无章，忘公徇私，侵渔是务者，悉随事以闻。
若怀宝迷邦，蕴奇待价，蓄响藏真，不求闻达，各依名腾奏，
罔或遗隐。又诏曰：“金作赎刑，有闻自昔，入缣以免，施于
中代。永言叔季，偷薄成风，婴愆入罪，厥涂匪一。死者不可
复生，刑者无因自反，由此而望滋实，庸可致乎。可依周、汉
旧典，有罪入赎，外详爲条格，以时奏闻。”
辛未，以新除谢沐公萧宝义爲巴陵王，以奉齐祀。复南兰
陵武进县，依前代之科。征新除相国军谘祭酒谢朏爲侍中、左
光禄大夫、开府仪同三司。改南东海爲兰陵郡，土断南徐州诸
侨郡县。癸酉，诏“于公车府谤木、肺石傍各置一函。若肉食
莫言，山阿欲有横议，投谤木函。若从我江、汉，功在可策，
犀兕徒弊，龙蛇方县；次身才高妙，摈压莫通，怀傅、吕之术，
抱屈、贾之叹，其理有皦然，受困包匦；夫大政侵小，豪门陵
贱，百姓已穷，九重莫达，若欲自申，并可投肺石函”。甲戌，
诏断远近上庆礼。
</p><p>
闰月丁酉，以行宕昌王梁弥邕爲安西将军、河凉二州刺史，
正封宕昌王。壬寅，诏以宪纲日弛，渐以爲俗，令端右以风闻
奏事，依元熙旧制。有司奏，追尊皇考爲文皇帝，庙号太祖，
皇妣张氏爲献皇后，陵曰建陵，郗氏爲德皇后，陵曰修陵。
</p><p>
五月乙亥夜，盗入南北掖，烧神武门、总章观，害卫尉卿
张弘策。戊子，江州刺史陈伯之举兵反。以领军将军王茂爲征
南将军、江州刺史，率衆讨之。
</p><p>
六月庚戌，封北秦州刺史杨绍先爲武都王。是月陈伯之奔
魏，江州平。前益州刺史刘季连据成都反。
秋七月丁巳朔，日有蚀之。
</p><p>
八月戊戌，置建康三官。癸卯，鸾鸟见乐游苑。乙巳，平
北将军、西凉州刺史象舒彭进号安西将军，封邓至王。丁未，
命中书监王莹等八人参定律令。诏尚书郎依昔奏事。交州献能
歌鹦鹉，诏不纳。林邑、干陀利国各遣使朝贡。
</p><p>
冬十一月己未，立小庙。甲子，立皇子统爲皇太子，赐天
下爲父后者爵一级。
</p><p>
十二月，大雪，深三尺。
</p><p>
是岁大旱，米斗五千，人多饿死。
</p><p>
二年春正月乙卯，以尚书仆射沈约爲左仆射，吏部尚书范
云爲右仆射。辛酉，祀南郊，降死罪以下囚。庚辰，以仇池公
杨灵珍爲北梁州刺史，封仇池王。
</p><p>
夏四月癸卯，尚书删定郎蔡法度上梁律二十卷，令三十卷，
科四十卷。
</p><p>
五月，尚书右仆射范云卒。乙丑，益州刺史邓元起克成都，
曲赦益州。
</p><p>
六月丁亥，以新除左光禄大夫谢朏爲司徒、尚书令。甲午，
以中书监王莹爲尚书右仆射。是夏，多疠疫。
</p><p>
秋七月，扶南、龟兹、中天竺国各遣使朝贡。
</p><p>
冬十月，皇子纲生，降都下死罪以下囚。
</p><p>
十一月乙卯，雷电，大雨，晦。
</p><p>
三年春正月癸丑，以尚书右仆射王莹爲左仆射，太子詹事
柳惔爲右仆射。
</p><p>
二月，魏克梁州。
</p><p>
三月，陨霜杀草。
</p><p>
夏五月丁巳，以扶南王憍陈如闍耶跋摩爲安南将军。
</p><p>
六月丙子，诏分遣使巡察州部，视人冤酷。癸未，大赦。
</p><p>
秋七月甲子，立皇子综爲豫章王。
</p><p>
八月，魏克司州。
</p><p>
九月壬子，以河南王世子伏连筹爲镇西将军、西秦河二州
刺史，封河南王。北天竺国遣使朝贡。
</p><p>
冬十一月甲子，诏除赎罪科。
</p><p>
是岁，魏正始元年。
</p><p>
四年春正月癸卯，诏“自今九流常选，年未三十，不通一
经，不得解褐；若有才同甘、顔，勿限年次”。置五经博士各
一人。有司奏：吴令唐佣铸盘龙火炉、翔凤砚盖。诏禁锢终身。
丙午，省凤凰衔书伎。戊申，诏“往代多命宫人帷爆观禋郊之
礼，非所以仰虔苍昊，自今停止”。辛亥，祀南郊，大赦。
二月，初置胄子律博士。壬午，遣卫尉卿杨公则率宿卫兵
塞洛口。壬辰，交州刺史李凯据州反，长史李畟讨平之，曲赦
交州。是月立建兴苑于秣陵建兴里。
</p><p>
夏四月丁巳，以行宕昌王梁弥博爲安西将军、河凉二州刺
史，正封宕昌王。
</p><p>
六月庚戌，立孔子庙。
</p><p>
冬十月，使中军将军、扬州刺史临川王宏都督北讨诸军事
侵魏。以兴师费用，王公以下各上国租及田谷以助军资。
</p><p>
是岁大穰，米斛三十。
</p><p>
五年春正月丁卯朔，诏“凡诸郡国旧族邦内无在朝位者，
选辟搜括，使郡有一人”。乙亥，起前司徒谢朏爲中书监、司
徒。甲申，立皇子纲爲晋安王。
</p><p>
三月丙寅朔，日有蚀之。
</p><p>
夏四月甲寅，初立诏狱。诏建康县置三官，与廷尉三官分
掌狱事，号建康爲南狱，廷尉爲北狱。
</p><p>
五月，置集雅馆以招远学。
</p><p>
秋七月乙丑，邓至国遣使朝贡。
</p><p>
八月辛酉，作东宫。
</p><p>
九月，临川王宏军至洛口，大溃，所亡万计，宏单骑而归。
冬十一月甲子，都下地震，生白毛。乙丑,以师出淹时,大
赦。魏人乘胜攻锺离。
</p><p>
十二月癸卯，司徒谢朏薨。
</p><p>
六年春三月庚申，陨霜杀草。是月，有三象入建邺。
</p><p>
夏四月壬辰，置左右骁骑、左右游击将军官。癸巳，曹景
宗、韦叡等破魏师于邵陽洲，斩获万计。己酉，以江州刺史王
茂爲尚书右仆射。丁巳，以扬州刺史临川王宏爲骠骑大将军、
开府仪同三司，以右光禄大夫沈约爲尚书左仆射。
五月己巳，置中卫、中权将军，改骁骑爲云骑，游击爲游
骑。
</p><p>
秋八月戊子，赦。戊戌，都下大水。
</p><p>
九月乙亥，改阅武堂爲德陽堂，听讼堂爲仪贤堂。
</p><p>
冬闰十月乙丑，以开府临川王宏爲司徒，以行太子太傅；
尚书左仆射沈约爲尚书令，以行太子少傅；吏部尚书袁昂爲兼
尚书右仆射。甲申，以左光禄大夫夏侯详爲左仆射。
</p><p>
十二月丙辰，左仆射夏侯详卒。
</p><p>
七月春正月戊子，以元树爲恒、朔二州都督，封魏郡王。
戊戌，诏作神龙、仁兽阙于端门、大司马门外。
</p><p>
二月乙卯，新作国门于越城南。乙丑，增置镇卫将军以下
爲十品，以法日数；凡二十四班，以法气序；不登十品，别有
八班，以象八风；又置施外国将军二十四班，合一百九号。庚
午，诏于州郡县置州望、郡宗、乡豪各一人，专掌搜荐。乙亥，
以车骑大将军高丽王高云爲抚东大将军、开府仪同三司。
夏四月乙卯，以皇太子纳妃故，赦大辟以下，颁赐朝臣及
近侍各有差。
</p><p>
五月，都下大水。戊子，诏兰陵县建修二陵周回五里内居
人赐复终身。己亥，诏复置宗正、太仆、大匠、鸿胪，又增太
府、太舟，仍先爲十二卿，及置朱衣直合将军官。
</p><p>
六月辛酉，改陵监爲令。
</p><p>
秋八月丁巳，皇子绎生，赦大辟以下未结正者。
</p><p>
九月壬辰，置童子奉车郎。癸巳，立皇子绩爲南康王。
</p><p>
冬十月丙寅，以吴兴太守张稷爲尚书左仆射。丙子，诏大
举北侵。丁丑，魏县瓠镇主白皁生、豫州刺史胡逊以城内属。
</p><p>
是岁，魏永平元年。
</p><p>
八年春正月辛巳，祀南郊，大赦。壬辰，魏镇东参军成景
隽以宿预城内属。
</p><p>
夏四月戊申，以司徒临川王宏爲司空、扬州刺史，以车骑
将军、领太子詹事王茂即本号开府仪同三司。
</p><p>
秋七月癸巳，巴陵王萧宝义薨。
</p><p>
冬十一月壬寅，立皇子续爲庐陵王。
</p><p>
九年春正月乙亥，以右光禄大夫王莹爲尚书令。庚寅，新
作缘淮塘。
</p><p>
三月己丑，幸国子学，亲临讲肄，赐祭酒以下各有差。乙
未，诏皇太子及王侯之子，年在从师者，皆入学。
</p><p>
夏四月丁巳，选尚书五都令史，革用士流。
</p><p>
六月癸丑，盗杀宣城太守朱僧勇。
</p><p>
闰六月己丑，宣城盗转寇吴兴，太守蔡撙讨平之。
</p><p>
冬十二月癸未，幸国子学，策试胄子，赐训授之司各有差。
</p><p>
是岁，于阗、林邑国并遣使朝贡。
</p><p>
十年春正月辛丑，祀南郊，大赦。戊申，荆州言驺虞见。
</p><p>
三月，盗杀东莞、琅邪二郡太守刘晰，以朐山引魏徐州刺
史卢昶。
</p><p>
夏六月，以国子祭酒张充爲尚书右仆射。
</p><p>
冬十二月，山车见临城县。振远将军马仙崥大破魏军，斩
馘十余万，复朐山城。
</p><p>
是岁，初作宫城门三重楼及开二道。宕昌国遣使朝贡，婆
利国贡金席。
</p><p>
十一年春正月壬辰，诏“自今逋谪之家，及罪应质作，若
年有老小，可停将送”。加镇南将军、江州刺史建安王伟开府
仪同三司，司空、扬州刺史临川王宏进位元太尉，以骠骑将军王
茂爲司空。
</p><p>
二月戊辰，新昌、济陽二郡野蚕成茧。
</p><p>
三月丁巳，爲旱故，曲赦扬、徐二州。庚申，高丽国遣使
朝贡。 夏四月，百济、扶南、林邑等国各遣使朝贡。
</p><p>
秋九月，宕昌国遣使朝贡。
</p><p>
冬十一月乙未，以吴郡太守袁昂爲兼尚书右仆射。己酉，
降太尉、扬州刺史临川王宏爲骠骑将军、开府同三司之仪。癸
丑，齐宣德太妃王氏薨。
</p><p>
是岁，魏延昌元年。
</p><p>
十二年春正月辛卯，祀南郊，赦大辟罪以下。
</p><p>
二月辛酉，兼尚书右仆射袁昂即正。丙寅，诏“明下远近，
若委骸不葬，或篨衣莫改，量给棺具收敛”。辛巳，新作太极
殿，改爲十三间，以从闰数。
</p><p>
闰三月乙丑，特进、中军将军沈约卒。
</p><p>
夏四月，都下大水。
</p><p>
六月癸巳，新作太庙，增基九尺。
</p><p>
秋九月，加扬州刺史临川王宏位元司空，以司空王茂爲骠骑
将军、开府同三司之仪、江州刺史。
</p><p>
冬十月丁亥，诏曰：“明堂地居卑湿，可量就埤起，以尽
诚敬。”
</p><p>
十三年春二月庚辰朔，震于西南，天如裂。丁亥，耕藉田，
大赦，赐孝悌力田爵一级。
</p><p>
夏六月，都下讹言有枨枨，取人肝肺及血，以饴天狗。百
姓大惧，二旬而止。
</p><p>
秋七月乙亥，立皇子纶爲邵陵王、绎爲湘东王、纪爲武陵
王。
</p><p>
是岁，林邑、扶南、于阗国各遣使朝贡。作浮山堰。
</p><p>
十四年春正月乙巳朔，皇太子冠，大赦，赐爲父后者爵一
级，王公以下班赉各有差。停远近上庆礼。辛亥，祀南郊，诏
班下远近，博采英异。又前以墨刑用代重辟者，除其条。丙辰，
汝陰王刘胤薨。丁巳，魏宣武皇帝崩。
</p><p>
夏四月丁丑，骠骑将军、开府同三司之仪、江州刺史王茂
薨。
</p><p>
冬十月，浮山堰坏。
</p><p>
是岁，蠕蠕、狼牙修国各遣使来朝贡。
</p><p>
十五年春三月戊辰朔，日有蚀之，既。
</p><p>
夏四月，高丽国遣使朝贡。
</p><p>
六月庚子，以尚书令王莹爲左光禄大夫、开府仪同三司，
尚书右仆射袁昂爲左仆射，吏部尚书王暕爲右仆射。
</p><p>
秋八月，蠕蠕、河南国各遣使朝贡。
</p><p>
九月辛巳，左光禄大夫、开府仪同三司王莹薨。壬辰，大
赦。
</p><p>
冬十一月，交州刺史李畟斩反者阮宗孝，传首建邺。曲赦
交州。 是岁，魏孝明皇帝熙平元年。
</p><p>
十六年春正月辛未，祀南郊。诏尤贫家勿收今年三调，无
田业者，所在量宜赋给；及优蠲産子之家，恤理冤狱，并赈孤
老鳏寡不能自存者。
</p><p>
二月辛亥，耕藉田。甲寅，赦罪人。
</p><p>
三月丙子，敕太医不得以生类爲药；公家织官纹锦饰，并
断仙人鸟兽之形，以爲亵衣，裁翦有乖仁恕。于是祈告天地宗
庙，以去杀之理，欲被之含识。郊庙牲牷，皆代以面，其山川
诸祀则否。时以宗庙去牲，则爲不复血食，虽公卿异议，朝野
喧嚣，竟不从。
</p><p>
冬十月，宗庙荐羞，始用蔬果。
</p><p>
是岁，河南、扶南、婆利等国各遣使朝贡。
</p><p>
十七年春二月癸巳，雍州刺史安成王秀薨。甲辰，大赦。
</p><p>
三月丙寅，改封建安郡王伟爲南平王。
</p><p>
夏六月乙酉，中军将军、中书监临川王宏以本号行司徒。
</p><p>
秋八月壬寅，诏“兵驺奴婢，男年六十六，女年六十，免
爲编户”。
</p><p>
闰八月，干陀利国遣使朝贡。
</p><p>
冬十月乙亥，以行司徒临川王宏即正。
</p><p>
十一月辛亥，以南平王伟爲左光禄大夫、开府仪同三司。
</p><p>
是岁，魏神龟元年。
</p><p>
十八年春正月甲申，以领军将军鄱陽王恢爲征西将军、荆
州刺史，以荆州刺史始兴王憺爲中抚将军，并开府仪同三司。
以尚书左仆射袁昂爲尚书令，以右仆射王暕爲左仆射，以太子
詹事徐勉爲右仆射。辛卯，祀南郊，孝悌力田赐爵一级。
夏四月丁巳，帝于无碍殿受佛戒，赦罪人。
秋七月，于阗、扶南国各遣使朝贡。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/nanshi/87950.html' class='pagedaohang'>【上一篇】<i>:卷07	梁本纪中第七</i></a></span><span class="tomenu"><a href="https://ChineseBooks.github.io/shishu/nanshi/" title="南史" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/nanshi/87948.html' class='pagedaohang'>【下一篇】<i>：卷05	齐本纪下第五</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>