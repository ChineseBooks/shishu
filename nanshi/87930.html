<?xml version="1.0" encoding="UTF-8"?>
<!DOCTYPE html PUBLIC "-//WAPFORUM//DTD XHTML Mobile 1.0//EN" "http://www.wapforum.org/DTD/xhtml-mobile10.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=UTF-8" />
<title>南史_卷25	列传第十五</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<link href="https://ChineseBooks.github.io/css/wap2011.css" rel="stylesheet" type="text/css" />
<script src="https://math-examples.github.io/web/math-examples.js"></script>
<script src="https://ChineseBooks.github.io/js/dm.js" type="text/javascript"></script>
<script src="https://ChineseBooks.github.io/js/pc.js" type="text/javascript"></script>
<script src="https://ChineseBooks.github.io/js/m168.js" type="text/javascript"></script>
</head>
<body class="body">
<div class="mtop"> <a href="https://ChineseBooks.github.io/" class="mindex"><img src="https://ChineseBooks.github.io/images/mindex.png" alt="回主页" /></a>
  <div class="mTitle"><a href="https://ChineseBooks.github.io/" class="htitle1">博古文刊</a> · <a href="https://ChineseBooks.github.io/shishu/nanshi/">南史</a></i></div>
  <span class="mmenu" id="mmenu"><img src="https://ChineseBooks.github.io/images/mmenu.png" alt="目录" /></span> </div>
<div class="mnav" id="mnav"> <a href="https://ChineseBooks.github.io/" targent="_blank">首页</a> <a href="https://ChineseBooks.github.io/zuowen/" targent="_blank">作文</a> <a href="https://ChineseBooks.github.io/" targent="_blank">古代文学</a> <a href="https://ChineseBooks.github.io/jiankangbaojian/" targent="_blank">健康保健</a> <a href="https://ChineseBooks.github.io/jiankangyinshi/" targent="_blank">健康饮食</a> <a href="https://ChineseBooks.github.io/xiandai/" targent="_blank">现代小说</a> <a href="https://ChineseBooks.github.io/gushihui/" targent="_blank">故事会</a> <a href="https://ChineseBooks.github.io/waiguo/" targent="_blank">外国文学</a> <a href="https://ChineseBooks.github.io/shenghuochangshi/" targent="_blank">生活常识</a> <a href="https://ChineseBooks.github.io/meirongyangsheng/" targent="_blank">美容知识</a> <a href="https://ChineseBooks.github.io/ertongwenxue/" targent="_blank">儿童文学</a> <a href="https://ChineseBooks.github.io/lishigushi/" targent="_blank">历史故事</a> <a href="https://ChineseBooks.github.io/juqingjianjie/" targent="_blank">剧情简介</a> <a href="https://ChineseBooks.github.io/wangmingdaquan/" targent="_blank">网名大全</a> <a href="https://ChineseBooks.github.io/shuoshuo/" targent="_blank">说说大全</a> <a href="https://ChineseBooks.github.io/caipudaquan/" targent="_blank">菜谱大全</a> <a href="https://ChineseBooks.github.io/ss/" targent="_blank">生活类书籍</a>  </div>
<div class="search searchtop">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>

<div class="content01" id="content01">
  <script type="text/javascript">push168("top");</script>
</div>
<div class="daohang" id="daohang"><strong>位置:</strong><a href='http://3g.ChineBooks.com/'>主页</a> > <a href='https://ChineseBooks.github.io/'>古代文学</a> > <a href='https://ChineseBooks.github.io/shishu/'>史书</a> > <a href='https://ChineseBooks.github.io/shishu/nanshi/'>南史</a> > </div>
<div class="kind">
  <h1 class="h11">卷25	列传第十五</h1>
</div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/nanshi/87931.html' class='pagedaohang'>【上一篇】<i>:卷26	列传第十六</i></a></span><span class="tomenu"><a href="https://ChineseBooks.github.io/shishu/nanshi/" title="南史" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/nanshi/87929.html' class='pagedaohang'>【下一篇】<i>：卷24	列传第十四</i></a></span>
</ul>
<div class="articleContent" id="articleContent"> <p>
王懿 到彦之 垣护之 张兴世

</p><p>
仲德少沈审有意略，事母甚谨，学通陰陽，精解声律。苻
氏之败，仲德年十七。及兄叡同起义兵，与慕容垂战败，仲德
被重创走，与家属相失。路经大泽，困未能去，卧林中。有一
小儿青衣，年可七八岁，骑牛行，见仲德惊曰：“汉已食未？
“仲德言饥，小儿去，须臾复来，得饭与之。食毕欲行，而暴
雨莫知津径，有一白狼至前，仰天而号，号讫衔仲德衣，因度
水，仲德随后得济，与叡相及。度河至滑台，复爲翟辽所留，
使爲将帅。积年仲德欲南归，乃弃辽奔泰山。辽追骑急，夜行
忽见前有猛炬导之，乘火行百许里以免。晋太元末，徙居彭城。
兄弟名犯晋宣、元二帝讳，故皆以字行。叡字元德。
</p><p>
北土重同姓，并谓之骨肉，有远来相投者，莫不竭力营赡。
若有一人不至者，以爲不义，不爲乡邑所容。仲德闻王愉在江
南贵盛，是太原人，乃远来归愉。愉接遇甚薄，因至姑孰投桓
玄。值玄篡，见辅国将军张畅，言及世事。仲德曰：“自古革
命诚非一族，然今之起者恐不足以济大事。”元德果劲有计略，
宋武帝甚知之，告以义举，使于都下袭玄。仲德闻其谋，谓元
德曰：“天下事不可不密，且兵亦不贵迟巧。玄情无远虑，好
冒夜出入，今取之正须一夫力耳。”事泄，元德爲玄诛，仲德
窜走。会义军克建邺，仲德抱元德子方回出候武帝，帝于马上
抱方回，与仲德相对号恸。追赠元德给事中，封安复县侯，以
仲德爲镇军中兵参军。
</p><p>
武帝伐广固，仲德爲前驱，战辄破之，大小二十余战。卢
循寇逼，衆议并欲迁都，仲德正色曰：“今天子当陽南面，明
公命世作辅，新建大功，威震六合。祅寇豕突，恃我远征，既
闻凯入，将自奔散。今日投草莽则同匹夫，匹夫号令，何以威
物？此谋若立，请从此辞。”帝悦。及武帝与循战于左里，仲
德功冠诸将，封新淦县侯。义熙十二年北伐，进仲德征虏将军，
加冀州刺史，督前锋诸军事。冠军将军檀道济、龙骧将军王镇
恶向洛陽，甯朔将军刘遵考、建武将军沈林子出石门，宁朔将
军朱超石、胡藩向半城，咸受统于仲德。仲德率龙骧将军朱牧、
甯远将军竺灵秀、严纲等开钜野入河，乃总衆军进据潼关。长
安平，以仲德爲太尉谘议参军。
</p><p>
武帝欲迁都洛陽，衆议咸以爲宜。仲德曰：“非常之事人
所骇，今暴师经载，士有归心，故当以建邺爲王基。迁都宜候
文轨大同。”帝深纳之。使卫送姚泓先还彭城。武帝受命，累
迁徐州刺史，加都督。
</p><p>
元嘉中，到彦之北侵，仲德同行。魏弃河南，司、兖三州
平定，三军咸喜，而仲德有忧色，曰：“诸贤不谙北土情僞，
必堕其计。”诸军进屯灵昌，魏军于委粟津度河，虎牢、洛陽
并不守。彦之闻二城并没，欲焚舟步走。仲德曰：“洛陽既败，
虎牢无以自立，理数必然也。今贼去我犹自千里，滑台尚有强
兵。若便舍舟，士卒必散。且当入济至马耳谷口,更详所宜。”
乃回军沿济南历城步上，焚舟弃甲，还至彭城。仲德坐免官。
寻与檀道济救滑台，粮尽乃归。自是复失河南。
</p><p>
九年，又爲徐州刺史。仲德三临徐州，威德着于彭城。立
佛寺，作白狼、童子像于塔中，以在河北所遇也。进号镇北大
将军。十五年卒，諡曰桓侯。亦于庙立白狼、童子坛，每祭必
祠之。子正循嗣，爲家僮所杀。
</p><p>
仲德兄孙文和，景和中，爲征北义陽王昶府佐。昶于彭城
奔魏，部曲皆散，文和独送至界上。昶谓曰：“诸人皆去，卿
有老母，何独不去？”文和乃去。升明中，爲巴陵内史。沈攸
之事起，文和斩其使，驰白齐武帝。及齐永明年中，历青、冀、
兖、益四州刺史。
</p><p>
到彦之字道豫，彭城武原人，楚大夫屈到后也。宋武帝讨
孙恩，以乡里乐从，每有战功。
</p><p>
义旗将起，彦之家在广陵，临川武烈王道规克桓弘，彦之
时近行，闻事捷驰归，而道规已南度江，仓卒晚方获济。及至
京口，武帝已向建邺，孟昶居守，留之。及见武帝被责，不自
陈，昶又不申理，故不加官。
</p><p>
义熙元年，补镇军行参军。六年，卢循逼都，彦之与檀道
济掩循辎重，与循党荀林战败，免官。后以军功封佷山县子，
爲太尉中兵参军。骠骑将军道怜镇江陵，以彦之爲骠骑谘议参
军，寻迁司马、南郡太守。又从文帝西镇，除使持节、南蛮校
尉。武帝受命，进爵爲侯。
</p><p>
彦之佐守荆楚，垂二十载，威信爲士庶所怀。及文帝入奉
大统，以徐羡之等新有篡虐，惧，欲使彦之领兵前驱。彦之曰：
“了彼不贰，便应朝服顺流 ；若使有虞，此师既不足恃，更
开嫌隙之端，非所以副远迩之望也。”会雍州刺史褚叔度卒，
乃遣彦之权镇襄陽。羡之等欲即以彦之爲雍州，上不许，征爲
中领军，委以戎政。彦之自襄陽下，谢晦已至镇，虑彦之不过
己，彦之至杨口，步往江陵，深布诚款，晦亦厚自结纳。彦之
留马及利剑名刀以与晦，晦由此大安。
</p><p>
元嘉三年讨晦，进彦之镇军，于彭城洲战不利，咸欲退还
夏口，彦之不回。会檀道济至，晦乃败走。江陵平，因监荆州
州府事，改封建昌县公。其秋，迁南豫州刺史、监六州诸军事，
镇历陽。
</p><p>
上于彦之恩厚，将加开府，欲先令立功。七年，遣彦之制
督王仲德、竺灵秀、尹冲、段宏、赵伯符、竺灵真、庾俊之、
朱修之等北侵，自淮入泗。泗水渗，日裁行十里。自四月至七
月，始至东平须昌县。魏滑台、虎牢、洛陽守兵并走。彦之留
朱修之守滑台，尹冲守虎牢，杜骥守金墉。十月，魏军向金墉
城，次至虎牢，杜骥奔走，尹冲衆溃而死。魏军仍进滑台。时
河冰将合，粮食又罄，彦之先有目疾，至是大动，将士疾疫，
乃回军，焚舟步至彭城。初遣彦之，资实甚盛，及还，凡百荡
尽，府藏爲空。文帝遣檀道济北救滑台，收彦之下狱，免官。
兖州刺史竺灵秀弃军伏诛。明年夏，起爲护军。九年，复封邑，
固辞。明年卒，乃复先户邑，諡曰忠公。孝建三年，诏彦之与
王华、王昙首配食文帝庙庭。
</p><p>
长子元度位益州刺史。少子仲度嗣，位骠骑从事中郎。兄
弟并有才用，皆早卒。仲度子撝。
</p><p>
撝字茂谦。袭爵建昌公。宋明帝立，欲收物情，以撝功臣
之后，自长兼左户郎中擢爲太子洗马。
</p><p>
撝资藉豪富，厚自奉养，供一身一月十万。宅宇山池，伎
妾姿艺，皆穷上品。才调流赡，善纳交游。爱伎陈玉珠，明帝
遣求不与，逼夺之，撝颇怨，帝令有司诬奏，将杀之。撝入狱，
数宿须鬓皆白，免死，系尚方。夺封与弟贲，撝由是更以贬素
自立。明帝崩，弟贲让封还撝，朝议许之。
</p><p>
弟遁，元徽中爲南海太守，在广州。升明元年，沈攸之反，
刺史陈显达起兵应朝廷，遁犹豫见杀。遁家人在都，从野夜归，
见两三人持垩刷其家门，须臾而灭，明日而遁死问至。撝惧，
诣齐高帝谢，即板撝武帝中军谘议参军。建元初，国除。
</p><p>
武帝即位，累迁司徒左长史。宋时，武帝与撝同从宋明帝
射雉郊野，渴倦，撝得早青瓜，与上对剖食之。上又数游撝家，
怀其旧德，至是一岁三迁。永明元年，爲御史中丞。车驾幸丹
陽郡，宴饮，撝恃旧，酒后狎侮同列，谓庾杲之曰：“蠢尔蛮
荆，其俗鄙。”复谓虞悰曰：“断发文身，其风陋。”王晏既
贵，雅步从容，又问曰：“王散骑复何故尔。”晏先爲国常侍，
转员外散骑郎，此二职清华所不爲，故以此嘲之。王敬则执榠
查，以刀子削之，又曰：“此非元徽头，何事自契之。”爲左
丞庾杲之所纠，以赎论。再迁左卫将军。随王子隆带彭城郡，
撝问讯不修部下敬，爲有司举，免官。后爲五兵尚书，庐陵王
中军长史，卒。子沆嗣。
</p><p>
沆字茂瀣，幼聪敏，五岁时，父撝于屏风抄古诗，沆请教
读一遍，便能讽诵。及长，善属文，工篆隶，美风神，容止可
悦。
</p><p>
梁天监初，爲征虏主簿。东宫建，以爲太子洗马。时文德
殿置学士省，召高才硕学待诏，沆通籍焉。武帝宴华光殿，命
群臣赋诗，独诏沆爲二百字，三刻便成。沆于坐立奏，其文甚
美。俄以洗马管东宫书记及散骑省优策文。
</p><p>
三年，诏尚书郎在职清能者爲侍郎，以沆爲殿中曹侍郎。
此曹以文才选，沆从父兄溉、洽并有才名，时相代爲之，见荣
当世。迁太子中舍人。
</p><p>
沆爲人谦敬，口不论人短。任昉、范云皆与善。后卒于北
中郎谘议参军。所着诗赋百馀篇。
</p><p>
溉字茂灌，撝弟子也。父坦，齐中书郎。溉少孤贫，与兄
沼弟洽俱知名，起家王国左常侍。乐安任昉大相赏好，恒提携
溉、洽二人，广爲声价。所生母魏本寒家，悉越中之资，爲二
儿推奉昉。
</p><p>
梁天监初，昉出守义兴，要溉、洽之郡，爲山泽之游。昉
还爲御史中丞，后进皆宗之。时有彭城刘孝绰、刘苞、刘孺，
吴郡陆倕、张率，陈郡殷芸，沛国刘显及溉、洽，车轨日至，
号曰兰台聚。陆倕赠昉诗云：“和风杂美气，下有真人游，壮
矣荀文若，贤哉陈太丘。今则兰台聚，方古信爲俦。任君本达
识，张子复清修，既有绝尘到，复见黄中刘。”时谓昉爲任君，
比汉之三君，到则溉兄弟也。除尚书殿中郎。后爲建安太守，
昉以诗赠之，求二衫段云：“铁钱两当一，百代易名实，爲惠
当及时，无待凉秋日。”溉答云：“馀衣本百结，闽中徒八蚕，
假令金如粟，讵使廉夫贪。”还爲太子中舍人。
</p><p>
溉长八尺，眉目如点，白皙美须髯，举动风华，善于应答。
上用爲通事舍人，中书郎，兼吏部，太子中庶子。湘东王绎爲
会稽太守，以溉爲轻车长史，行府郡事。武帝敕绎曰：“到溉
非直爲汝行事，足爲汝师。”溉尝梦武帝遍见诸子，至湘东而
脱帽与之，于是密敬事焉。遭母忧，居丧尽礼。所处庐开方四
尺，毁瘠过人。服阕，犹蔬食布衣者累载。
</p><p>
历御史中丞，都官、左户二尚书，掌吏部尚书。时何敬容
以令参选，事有不允，溉辄相执。敬容谓人曰：“到溉尚有馀
臭，遂学作贵人。”敬容日方贵宠，人皆下之，溉忤之如初。
溉祖彦之初以担粪自给，故世以爲讥云。后省门鸱尾被震，溉
左迁光禄大夫。所莅以清白自修，性又率俭，不好声色，虚室
单床，傍无姬侍。冠履十年一易，朝服或至穿补，传呼清路，
示有朝章而已。
</p><p>
后爲散骑常侍、侍中、国子祭酒。表求列武帝所撰正言于
学，请置正言助教二人，学生二十人。尚书左丞贺琛又请加置
博士一人。
</p><p>
溉特被武帝赏接，每与对棋，从夕达旦。或复失寝，加以
低睡，帝诗嘲之曰：“状若丧家狗，又似悬风槌。”当时以爲
笑乐。溉第居近淮水，斋前山池有奇礓石，长一丈六尺，帝戏
与赌之，并礼记一部，溉并输焉。未进，帝谓朱异曰：“卿谓
到溉所输可以送未？”敛板对曰：“臣既事君，安敢失礼。”
帝大笑，其见亲爱如此。石即迎置华林园宴殿前。移石之日，
都下倾城纵观，所谓到公石也。溉弈棋入第六品，常与朱异、
韦黯于御坐校棋比势，复局不差一道。后因疾失明，诏以金紫
光禄大夫、散骑常侍就第养疾。溉少有美名，遂不爲仆射，人
爲之恨，溉澹如也。
</p><p>
家门雍睦，兄弟特相友爱，初与弟洽恒共居一斋，洽卒后，
便舍爲寺。蒋山有延贤寺，溉家世所立。溉得禄俸，皆充二寺。
因断腥膻，终身蔬食。别营小室，朝夕从僧徒礼诵。武帝每月
三致净馔，恩礼甚笃。性不好交游，唯与朱异、刘之遴、张绾
同志友密。及卧疾，门可罗雀，唯三人每岁时恒鸣驺枉道以相
存问，置酒极欢而去。
</p><p>
乙太清二年卒，临终托张、刘勒子孙薄葬之礼。曰：“气
绝便敛，敛以法服，先有冢竁，敛竟便葬，不须择日。凶事必
存约俭，孙侄不得违言。”便屏家人请僧读经赞呗，及卒，顔
色如恒，手屈二指，即佛道所云得果也。时朝廷多事，遂无赠
諡。有集二十卷行于时。子镜。
</p><p>
镜字圆照，初在孕，其母梦怀镜，及生，因以名焉。镜五
岁便口授爲诗，婉有辞况。位太子舍人，作七悟文甚美，先溉
卒。
</p><p>
镜子荩，早聪慧，位尚书殿中郎，尝从武帝幸京口，登北
顾楼赋诗。荩受诏便就，上以示溉曰：“荩定是才子，翻恐卿
从来文章假手于荩。”因赐绢二十疋。后溉每和御诗，上辄手
诏戏溉曰：“得无贻厥之力乎 ？”又赐溉连珠曰：“砚磨墨
以腾文，笔飞毫以书信，如飞蛾之赴火，岂焚身之可吝。必耄
年其已及，可假之于少荩。”其见知赏如此。后除丹陽尹丞。
太清乱，赴江陵卒。溉弟洽。
</p><p>
洽字茂沿，清警有才学。父坦以洽无外家，乃求娶于羊玄
保以爲外氏。洽年十八，爲徐州迎西曹行事。谢朓文章盛于一
时，见洽深相赏好，每称其兼资文武。朓后爲吏部，欲荐之，
洽睹时方乱，深相拒绝，遂筑室岩阿，幽居积岁，时人号曰居
士。任昉与洽兄沼、溉并善，尝访洽于田舍，叹曰：“此子日
下无双。”遂申拜亲之礼。
</p><p>
梁武帝尝问待诏丘迟曰：“到洽何如沆溉？”迟曰：“正
情过于沆，文章不减溉 ；加以清言，殆将难及。”即召爲太
子舍人。御幸华光殿，诏洽及沆、萧琛、任昉侍宴，赋二十韵
诗，以洽辞爲工，赐绢二十疋。上谓昉曰：“诸到可谓才子。”
</p><p>
昉曰：“臣常窃议，宋得其武，梁得其文。”迁司徒主簿，
直待诏省，敕使抄甲部书爲十二卷。迁尚书殿中郎。后爲太子
中舍人，与庶子陆倕对掌东宫管记。俄爲侍读，侍读省仍置学
士二人，洽充其选。迁国子博士，奉敕撰太学碑。累迁尚书吏
部郎，请托不行。徙左丞，准绳不避贵戚。时帝欲亲戎，军国
礼容多自洽出。
</p><p>
寻迁御史中丞，号爲劲直。少与刘孝绰善，下车便以名教
隐秽，首弹之。孝绰托与诸弟书，实欲闻之湘东王。公事左降，
犹居职。旧制中丞不得入尚书下舍，洽兄溉爲左户尚书，洽引
服亲不应有碍，刺省详决。左丞萧子云议许入溉省，亦以其兄
弟素笃不相别也。出爲寻陽太守。卒，赠侍中，諡理子。洽美
容质，善言吐，弱年听伏曼容讲，未尝傍膝，伏深叹之。文集
行于世。子仲举。
</p><p>
仲举字德言，无他艺业，而立身耿正。仕梁爲长城令，政
号廉平。陈文帝居乡里，尝诣仲举，时天陰雨，仲举独坐斋内，
闻城外有萧鼓声，俄而文帝至，仲举异之，乃深自结。帝又尝
因饮夜宿仲举帐中，忽有神光五采照于室内，由是祗事益恭。
及侯景平，文帝爲吴兴太守，以仲举爲郡丞，与潁川庾持俱爲
文帝宾客。文帝嗣位，授侍中，参掌选事。天嘉元年，守都官
尚书，封宝安县侯。三年，迁尚书左仆射、丹陽尹，参掌如故。
改封建昌县侯。
</p><p>
仲举既无学术，朝章非其所长，选举引用，皆出自袁枢。
性疏简，不干时务，与朝士无所亲狎，但聚财酣饮而已。文帝
积年寝疾，不亲万机，尚书中书事，皆使仲举断决。天康元年，
迁侍中、尚书仆射。文帝疾甚，入侍医药。及帝崩，宣帝受遗
诏爲尚书令入辅，仲举与左丞王暹、中书舍人刘师知、殷不佞，
以朝望有归，乃遣不佞宣旨遣宣帝还东府，事发，师知下狱赐
死，暹、不佞并付推，乃以仲举爲贞毅将军、金紫光禄大夫。
</p><p>
初，仲举子郁尚文帝妹信义长公主，官至中书侍郎，出爲
宣城太守，文帝配以士马。是年，迁南康内史，以国哀未之任。
仲举既废居私宅，与郁皆不自安。时韩子高在都，人马素盛，
郁每乘小舆蒙妇人衣与子高谋。子高军主告其事，宣帝收子高、
仲举及郁，并于狱赐死。郁诸男女以帝甥获免。
</p><p>
垣护之字彦宗，略陽桓道人也。族姓豪强，石季龙时，自
略陽徙邺。祖敞仕苻氏，爲长乐国郎中令。伯父遵、父苗仕慕
容超，并见委任。遵爲尚书，苗爲京兆太守。宋武帝围广固，
遵、苗踰城归降，并以爲太尉行参军。元嘉中，遵爲员外散骑
常侍，苗屯骑校尉，仍家下邳。
</p><p>
护之少倜傥，不拘小节，形状短陋而气干强果。元嘉初爲
殿中将军，随到彦之北侵魏。彦之将回师，护之书谏，彦之不
纳，散败而归。文帝闻而善之。累迁锺离太守，随王玄谟入河。
玄谟攻滑台，护之百舸爲前锋，进据石济。及魏救将至，驰书
劝玄谟急攻之，不见从。玄谟败退，不暇报护之，而魏军悉牵
玄谟水军大艚，连以铁锁三重，断河以绝护之还路。河水迅急，
护之中流而下，每至铁锁，以长柯斧断之，魏人不能禁。唯失
一舸，余舸并全。留戍麋沟城。还爲江夏王义恭骠骑户曹参军，
戍淮陰，领济北太守。
</p><p>
三十年，文帝崩，还屯历下。孝武入讨，率所领驰赴，帝
以爲冀州刺史。及南郡王义宣反，兖州刺史徐遗宝，护之妻弟
也，与护之书，劝使同逆。护之驰使以闻，率军随沈庆之等击
鲁爽。义宣率大衆至梁山，与王玄谟相持，柳元景率护之及护
之弟询之、柳叔仁、郑琨等出镇新亭，玄谟求救，上遣元景等
进据南州。护之水军先发，大破贼将庞法起，元景乃以精兵配
护之追讨，会朱修之已平江陵，至寻陽而还。迁徐州刺史，封
益陽县侯。后拜青、冀二州刺史，镇历城。
</p><p>
大明三年，征爲右卫将军还，于道闻竟陵王诞据广陵反，
护之即率部曲受车骑大将军沈庆之节度。事平，转临淮太守，
徙豫州刺史。护之所莅，多聚敛贿货，七年，坐下狱免官。明
年，起爲太中大夫，未拜，以愤卒。諡壮侯。
</p><p>
崇祖字敬远，一字僧宝，护之弟子也。父询之，骁敢有气
力。元凶弑逆，副辅国将军张柬。时张超之手行大逆，亦领军
隶柬，询之规杀之，虑柬不同，柬宿有此志，又未测询之同否，
互相观察。会超之来论事，柬色动，询之觉之，即共定谋，遣
召超之。超之疑之不至，改宿他所，询之不知，径往斫之，杀
其仆于床，因与柬南奔。时孝武已即位，以爲积射将军。梁山
之役，力战中流矢卒，赠冀州刺史。
</p><p>
崇祖年十四，有干略，伯父护之谓门宗曰：“此儿必大吾
门。”后随徐州刺史薛安都入魏。寻又率门宗据朐山归宋，求
淮北立功，明帝以爲北琅邪、兰陵二郡太守，封下邳子。
</p><p>
及齐高帝镇淮陰，崇祖时戍朐山，既受都督，祗奉甚至，
帝以其武勇，善待之，崇祖谓其妹夫皇甫肃曰：“此真吾君也
“，遂密布诚节。高帝威名已着，宋明帝尤所忌疾，征爲黄门
郎，规害高帝，崇祖建策以免，由是甚见亲，参豫密谋。元徽
末，高帝惧祸，令崇祖入魏。崇祖即以家口托皇甫肃，勒数百
人将入魏界，更听后旨，会苍梧废，召崇祖还都。及齐高帝新
践阼，恐魏致讨，以送刘昶爲辞。以爲军冲必在寿春，非崇祖
莫可爲捍，徙爲豫州刺史、监豫、司二州诸军事，封望蔡侯。
</p><p>
建元二年，魏遣刘昶攻寿春，崇祖乃于城西北立堰塞肥水，
堰北起小城，使数千人守之。谓长史封延伯曰：“虏必悉力攻
小城，若破此堰，放水一激，急逾三峡，自然沈溺，岂非小劳
而大利邪？”及魏军由西道集堰南，分军东路，肉薄饱小城，
崇祖着白纱帽，肩舆上城，手自转式，日晡时，决小史埭，水
势奔下，魏攻城之衆，溺死千数，大衆退走。初，崇祖于淮陰
见高帝，便自比韩、白，唯上独许之。及破魏军啓至，上谓朝
臣曰：“崇祖恒自拟韩、白，今真其人也。”进爲都督。崇祖
闻陈显达、李安人皆增给军仪，乃啓求鼓吹横吹 。上敕曰 ：
“韩、白何可不与衆异。”给鼓吹一部。
</p><p>
崇祖虑魏复攻淮北，啓徙下蔡戍于淮东。其冬，魏果欲攻
下蔡，及闻内徙，乃扬声平除故城。衆疑魏当于故城立戍，崇
祖曰：“下蔡去镇咫尺，魏岂敢置戍，实是欲除此城，正恐奔
走，杀之不尽耳。”魏果夷掘下蔡城，崇祖大破之。
</p><p>
武帝即位，爲五兵尚书，领骁骑将军。初，豫章王有盛宠，
武帝在东宫，崇祖不自附。及破魏军，诏使还朝，与共密议，
武帝疑之，曲加礼待。酒后谓曰：“世间流言，我已豁怀抱，
自今已后，富贵见付也。”崇祖拜谢。及去后，高帝复遣荀伯
玉敕以边事，受旨夜发，不得辞东宫，武帝以爲不尽诚心，衔
之。永明元年，诏称其与荀伯玉构扇边荒，诛之。故人无敢至
者，独有前豫州主簿夏侯恭叔出家财爲殡，时人以比栾布。
恭叔谯国人，崇祖爲豫州，闻其才义，辟爲主簿，兼掌书
翰。高帝即位，方镇皆有贺表，王俭见崇祖啓，咨嗟良久，曰：
“此恭叔辞也。”时宋氏封爵，随运迁改，恭叔以柳元景中
兴元勋，刘勉殒身王事，不宜见废，上表论之，甚有义理。事
虽不从，优诏见答。后爲竟陵令，惠化大行。木连理，上有光
如烛，咸以善政所致。
</p><p>
荣祖字华先，崇祖从父兄也。父谅之，宋北中郎府参军。
荣祖少学骑射，或曰：“何不学书？”荣祖曰：“曹操、曹丕，
上马横槊，下马谈论，此可不负饮食矣。君辈无自全之伎，何
异犬羊乎。”
</p><p>
宋孝建中，爲后军参军。伯父豫州刺史护之子袭祖爲淮陽
太守，孝武以事徙之岭南，护之不食而死。帝疾笃，又使杀袭
祖。临死与荣祖书曰：“弟尝劝我危行言逊，今果败矣。”
</p><p>
明帝初即位，四方反，除荣祖冗从仆射，遣还徐州，说刺
史薛安都曰：“天之所废，谁能兴之？使君今不同八百诸侯，
如下官所见，非计中也。”安都曰：“今京都无百里地，莫论
攻围取胜，自可相拍手笑杀 ；且我不欲负孝武。”荣祖曰 ：
“孝武之行，足致馀殃，今虽天下雷同，正是速死，无能爲也。”
安都曰：“不知诸人云何，我不畏此，大蹄马在近，急便作
计。”荣祖被拘不得还，因爲安都将领。安都引魏军入彭城，
荣祖携家属南奔朐山。齐高帝在淮陰，荣祖归附，高帝保持之。
及宋明帝崩，高帝书送荣祖诣仆射褚彦回，除东海太守。彦回
谓曰：“萧公称卿干略，故以郡相处。”
</p><p>
荣祖善弹，登西楼，见翔鹄云中，谓左右当生取之。于是
弹其两翅，毛脱尽，坠地无伤，养毛生后飞去，其妙如此。
</p><p>
元徽末，苍梧凶狂，恒欲危害高帝。帝欲奔广陵起事，荀
伯玉等皆赞成之。荣祖谏曰：“领府去台百步，公走人岂不知。
若单骑轻行，广陵人一旦闭门不相受，公欲何之？公今动足下
床，恐便有叩台门者，公事去矣。”苍梧明夕自至领府扣门，
欲害帝，帝尝以书案下安鼻爲楯，以铁爲书镇如意，甚壮大，
以备不虞，欲以代杖。苍梧至府，而曰：“且申今夕，须至一
处作适，还当取奴。”寻遇杀。齐高帝谓荣祖曰：“不用卿言，
几无所成。”豫佐命勋，封将乐县子。
</p><p>
永明二年，爲寻陽相、南新蔡太守。被告作大形棺材盛仗，
使乡人载度江北，案验无实，见原。后拜兖州刺史。初，巴东
王子响事，方镇皆啓称子响爲逆，荣祖曰：“此非所宜言，政
应云刘寅等孤负恩奖，逼迫巴东，使至于此。”时诸啓皆不得
通，事平后，上乃省视，以荣祖爲知言。九年卒。
</p><p>
从弟历生，亦爲骁将，位太子右率。性苛暴，与始安王遥
光同反，伏诛。
</p><p>
闳字叔通，荣祖从父也。父遵，位员外常侍。闳爲宋孝武
帝南中郎参军。孝武帝即位，以爲交州刺史。时交土全实，闳
罢州还，资财钜万。孝武末年贪欲，刺史二千石罢任还都，必
限使献奉，又以蒱戏取之，要令罄尽乃止。闳还至南州，而孝
武晏驾，拥南资爲富人。明帝初，以爲司州刺史。北破薛道摽，
封乐乡县男。出爲益州刺史。蜀还之货，亦数千金，先送献物，
倾西资之半，明帝犹嫌其少。及闳至都，诣廷尉自簿，先诏狱
官留闳，于是悉送资财，然后被遣。凡蛮夷不受鞭罚，输财赎
罪，谓之赕，时人谓闳被赕刺史。历度支尚书，卫尉。
</p><p>
齐高帝辅政，使褚彦回爲子晃求闳女，闳辞以“齐大非偶”，
帝虽嘉其退让，带而心不能欢，即以晃婚王伷女。 谓豫章王
嶷曰：“前欲以白象与垣公婚者，重其夷澹，事虽不遂，心常
依然。”白象，晃小字也。及高帝即位，以有诚心，封爵如故。
卒于金紫光禄大夫，諡曰定。子憘伯袭爵。
</p><p>
憘伯少负气豪侠，妙解射雉，尤爲武帝所重，以爲直合将
军。与王文和俱任，颇以地势陵之。后出爲巴西、梓潼二郡太
守，时文和爲益州刺史，曰：“每忆昔日俱在合下，卿时视我，
如我今日见卿。”因诬其罪，驰信啓之，又辄遣萧寅代憘伯爲
郡。憘伯亦别遣啓台，闭门待报，寅以兵围之。齐明帝辅政，
知其无罪，不欲乖文和，乃敕憘伯解郡。还爲寅军所蹑，束手
受害。 闳弟子昙深，以行义称。爲临城县，罢归，得钱十万，以
买宅奉兄，退无私蓄。先是刘楷爲交州，谓王俭曰：“欲一人
爲南土所闻者同行。”俭良久曰：“得之矣。昔垣闳爲交州，
闳弟阅又爲九真郡，皆着信南中。羽林监昙深者，阅之子也。
雅有学行，当令同行。”及随楷，未至交州而卒，楷惆怅良久。
昙深妻郑氏，字献英，荥陽人，时年二十，子文凝始生，仍随
楷到镇。昼夜纺织，傍无亲援，年既盛美，甚有容德，自厉冰
霜，无敢望其门者。居一年，私装了，乃告楷求还。楷大惊曰：
“去乡万里，固非孀妇所济”，遂不许。郑又曰：“垣氏羇魂
不反，而其孤藐幼，妾若一同灰壤，则何面目以见先姑。”因
大悲泣。楷怆然许之，厚爲之送，于是间关危险，遂得至乡。
葬毕，乃曰：“可以下见先姑矣。”时文凝年甫四岁，亲教经
礼，训以义方，州里称美。
</p><p>
又有吴兴丘景宾，字彦先，亦以节义闻。父康祖，无锡令，
亡后，僮仆数十人及宅宇産畜，景宾悉让与兄镇之。镇之又推
斋屋三间与之，亦不肯受。太守孔山士叹曰：“闻柳下惠之风，
贪夫廉，懦夫有立志。复见之矣。”终于奉朝请。
</p><p>
张兴世字文德，竟陵人也。本单名世，宋明帝益爲兴世。
少家贫，白衣随王玄谟代蛮。后随孝武镇寻陽，补南中郎参军
督护，从入讨元凶。及南郡王义宣反，又随玄谟出梁山，有战
功。
</p><p>
明帝即位，四方反叛，进兴世龙骧将军，领水军拒南贼。
时台军据赭圻，朝廷遣吏部尚书褚彦回就赭圻行选。是役也，
皆先战授位，檄板不供，由是有黄纸劄。南贼屯在鹊尾，既相
持久不决，兴世建议曰：“贼据上流，兵张地胜，今以奇兵潜
出其上，使其首尾周惶,进退疑沮，粮运艰碍，乃制胜之奇。”
沈攸之、吴喜并赞其计，分战士七千配之 。兴世乃令轻舸泝
流而上，旋复回还，一二日中辄复如此，使贼不爲之防。贼帅
刘胡闻兴世欲上，笑之曰：“我尚不敢越彼下取扬州，兴世何
人欲据我上。”兴世谓攸之等曰：“上流唯有钱溪可据。”乃
往据之。及刘胡来攻，将士欲迎击之，兴世曰：“贼来尚远而
气骤盛矣。夫骤既力尽，盛亦易衰，此曹刿所以破齐也。将士
不得妄动。”贼来转近，兴世乃命寿寂之、任农夫率壮士击走
之。袁顗愠曰：“贼据人肝藏里，云何得活。”是月朔，赭圻
军士伐木爲栅，于青山遇一童子曰：“贼下旬当平，无爲自苦。”
忽不见。至是果败。兴世又遏其粮道，贼衆渐饥，刘胡弃军
走，袁顗仍亦奔散，兴世遂与吴喜共平江陵。迁右军将军，封
作唐县侯。历雍州刺史，左卫将军。以疾，徙光禄大夫，寻卒。
兴世居临沔水，自襄陽以下至于江二千里，先无洲屿，兴
世初生，当其门前水中，一旦忽生洲，年年渐大。及兴世爲方
伯，而洲上遂十馀顷。
</p><p>
父仲子由兴世致位给事中，兴世欲将往襄陽，爱乡里不肯
去。尝谓兴世曰：“我虽田舍老公，乐闻鼓角，汝可送一部，
行田时欲吹之。”兴世素恭谨畏法，譬之曰：“此是天子鼓角，
非田舍公所吹。”兴世欲拜墓，仲子谓曰：“汝卫从太多，先
人必当惊怖。”兴世减撤而行。子欣泰。
</p><p>
欣泰字义亨，不以武业自居，好隶书，读子史。年十馀，
诣吏部尚书褚彦回，彦回问：“张郎弓马多少？”答曰：“性
怯畏马，无力牵弓。”彦回甚异之。历诸王府佐。
</p><p>
宋元徽中，兴世在家，拥雍州还资见钱三千万，苍梧王自
领人劫之，一夜垂尽，兴世忧惧病卒。欣泰兄欣华时爲安成郡，
欣泰悉封馀财以待之。齐建元初，爲尚书都官郎。武帝与欣泰
早款遇，及即位，以爲直合将军。后爲武陵内史，坐赃私杀人
被纠，见原。还复爲直合、步兵校尉，领羽林监。
</p><p>
欣泰通涉雅俗，交结多是名素，下直辄着鹿皮冠，衲衣锡
杖，挟素琴。有以啓武帝，帝曰：“将家儿，何敢作此举止。”
后从驾出新林，敕欣泰廉察，欣泰停仗，于松树下饮酒赋诗。
制局监吕文度以啓武帝，帝大怒，遣出。数日意释，召谓曰：
“卿不乐武职，当处卿清贵。”除正员郎。出爲镇军中兵参军、
南平内史。
</p><p>
巴东王子响杀僚佐，上遣中庶子胡谐之西讨，使欣泰爲副。
欣泰谓谐之曰：“今太岁在西南，逆岁行军，兵家深忌，若且
顿军夏口，宣示祸福，可不战而禽也。”谐之不从，进江津，
尹略等见杀。事平，欣泰徙爲随王子隆镇西中兵，改领河东内
史。子隆深相爱重，数与谈宴，意遇与谢脁相次。典签密啓之，
武帝怒，召还都。屏居家巷，置宅南冈下，面接松山，欣泰负
弩射雉，恣情闲放，声伎杂艺，颇多开解。明帝即位，爲领军
长史，迁谘议参军。上书陈便宜二十条，其一条言宜毁废塔寺，
帝并优诏报答。
</p><p>
建武二年，魏围锺离，欣泰爲军主，随崔慧景救援。及魏
军退，而邵陽洲上余兵万人，求输马五百匹假道，慧景欲断路
攻之。欣泰说慧景曰：“归师勿遏，古人畏之，死地兵不可轻
也。”慧景乃听过。时领军萧坦之亦援锺离，还啓明帝曰 ：
“邵陽洲有死贼万人,慧景、欣泰放而不取”。帝以此皆不加赏。
四年，出爲永陽太守。永元初，还都。崔慧景围城，欣泰
入城守备。事甯，除庐陵王安东司马。梁武帝起兵，东昏以欣
泰爲雍州刺史 。欣泰与弟前始安内史欣时密谋结太子右率胡
松、前南谯太守王灵秀、直合将军鸿选、含德主帅苟励、直后
刘灵运等，并同契会。帝遣中书舍人冯元嗣监军救郢，茹法珍、
梅虫儿及太子右率李居士、制局监杨明泰等十馀人相送中兴堂。
</p><p>
欣泰等使人怀刀，于坐斫元嗣，硕坠果柈中 。又斫明泰，
破其腹。虫儿伤数创，手指皆坠。居士踰墙得出，茹法珍亦散
走还台。灵秀仍往石头迎建安王宝寅，率文武数百，唱警跸，
至杜姥宅。欣泰初闻事发，驰马入宫，冀法珍等在外，城内处
分，必尽见委，因行废立。既而法珍得返，处分关门上仗，不
配欣泰兵，鸿选在殿内亦不敢发，城外衆寻散。少日事觉，欣
泰、胡松等皆伏诛。
</p><p>
欣泰少时，有人相其当得三公，而年裁三十。后屋瓦坠伤
额，又问相者，云：“无复公相，年寿更增，亦可得方伯耳。”
死时年三十六。
</p><p>
论曰：王仲德受任二世，能以功名始终。入关之役，檀、
王咸出其下。元嘉北讨，则受督于人，有蔺生之志，而无关公
之愤，长者哉。道豫虽地居丰、沛，荣非恩假，时历四代，人
焉不绝，文武之道，不坠斯门，殆爲优矣。垣氏宋、齐之际，
世着武节，崇祖陈力疆埸，以韩、白自许，竟而杜邮之酷，可
爲痛哉。兴世鹊浦之奇，远有深致，其垂组建旆，岂徒然也。</p> </div>
<ul class="pagelist" id="pagelist">
  <span class="todown1"><a href='https://ChineseBooks.github.io/shishu/nanshi/87931.html' class='pagedaohang'>【上一篇】<i>:卷26	列传第十六</i></a></span><span class="tomenu"><a href="https://ChineseBooks.github.io/shishu/nanshi/" title="南史" class="returnIndex">【回目录】</a>
</span><span class="toup1"><a href='https://ChineseBooks.github.io/shishu/nanshi/87929.html' class='pagedaohang'>【下一篇】<i>：卷24	列传第十四</i></a></span>
</ul>
<div class="line"></div>
<div class="content02" id="content02">
  <script type="text/javascript">push168("ChiBookscdn");</script>
</div>
<div class="kind">
  <h2>推荐阅读</h2>
</div>
<div class="index_list">  <a href="https://ChineseBooks.github.io/shishu/beiqishu1/" target="_blank">北齐书<i>></i></a>  <a href="https://ChineseBooks.github.io/shishu/houhanshu/" target="_blank">后汉书<i>></i></a>  <a href="https://ChineseBooks.github.io/shishu/qinggongshihua/" target="_blank">清宫史话<i>></i></a>  <a href="https://ChineseBooks.github.io/shishu/zhonghuashangxiawuqiannian/" target="_blank">中华上下五千年<i>></i></a>  <a href="https://ChineseBooks.github.io/shishu/sanguozhi/" target="_blank">三国志<i>></i></a>  <a href="https://ChineseBooks.github.io/shishu/mingshijishibenmo/" target="_blank">明史纪事本末<i>></i></a>  <a href="https://ChineseBooks.github.io/shishu/yeshimiwen/" target="_blank">野史秘闻<i>></i></a>  <a href="https://ChineseBooks.github.io/shishu/menggumishi/" target="_blank">蒙古秘史<i>></i></a>  <a href="https://ChineseBooks.github.io/shishu/qinqianlishidaodu/" target="_blank">秦前历史导读<i>></i></a>  <a href="https://ChineseBooks.github.io/shishu/hanchaolishidaodu/" target="_blank">汉朝历史导读<i>></i></a>  </div>
<div class="content03" id="content03">
  <script type="text/javascript">push168("image3");</script>
</div>
<div class="kind">
  <h2>阅读分类导航</h2>
</div>
<div class="bot"> <a href="https://ChineseBooks.github.io/sidawenxuemingzhu/" targent="_blank">四大文学名著</a><a href="https://ChineseBooks.github.io/tangshi/" targent="_blank">唐诗</a><a href="https://ChineseBooks.github.io/songci/" targent="_blank">宋词</a><a href="https://ChineseBooks.github.io/zhuzibaijia/" targent="_blank">诸子百家</a><a href="https://ChineseBooks.github.io/shishu/" targent="_blank">史书</a><a href="https://ChineseBooks.github.io/gudaiyishu/" targent="_blank">古代医书</a><a href="https://ChineseBooks.github.io/mengxue/" targent="_blank">蒙学</a><a href="https://ChineseBooks.github.io/yijingshuji/" targent="_blank">易经书籍</a><a href="https://ChineseBooks.github.io/gudaibingshu/" targent="_blank">古代兵书</a><a href="https://ChineseBooks.github.io/gudianxiayixiaoshuo/" targent="_blank">古典侠义小说</a> </div>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
}) 	
</script>
<div class="search searchbottom">
  <form  name="formsearch" action="http://search.ChineBooks.com/cse/search">
    <input type="hidden" value="5140549751047532462" name="s">
    <input type="hidden" value="" name="nsid">
    <input type="text" maxlength="25" id="searchInput"  name="q"  class="searchInput s_ipt"/>
    <input type="submit" class="searchBtn" value="搜索" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>
<div class="footer">
    <p><a href="http://book.ChineBooks.com">电脑版</a></p>
    <p>博古文刊</p>
</div>
<script>
var _hmt = _hmt || [];
(function() {
var hm = document.createElement("script");
hm.src = "https://hm.ChiBooks.com/hm.js?439e35470defdfe66d70b6886ac84ba3";
var s = document.getElementsByTagName("script")[0];
s.parentNode.insertBefore(hm, s);
})();
</script>

</body>
</html>